<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XXXVIII">
    <meta name="apple-mobile-web-app-capable" content="yes">
    <title>XXXVIII</title>
    <link rel="stylesheet" href="./style/style.min.css" media="screen" integrity="sha256-PhfqaAweiKdn2pnNb3a10e47UPH+yJHC1cEki9Na3jo=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="self" href="quo_vadis_042.html">
    <meta name="nb-identifier" content="sienkiewicz-quo-vadis-de81e33">
    <meta name="nb-role" content="other">
  </head>
  <body data-nb-words="737" data-nb-chars="4230" class="nb-role-other nb-custom-style">
    <nav role="doc-toc"></nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="7"><span class="idea" data-nb-ref-number="1" id="idea1" data-nb-words="1" data-nb-chars="7">XXXVIII</span></h1>
        <p class="chunk" data-nb-ref-number="2" data-nb-words="2" data-nb-chars="15"><span class="idea" data-nb-ref-number="2" id="idea2" data-nb-words="2" data-nb-chars="15">Vinitius Lygii:</span></p>
        <p class="chunk" data-nb-ref-number="3" data-nb-words="727" data-nb-chars="4168"><span class="idea" data-nb-ref-number="3" id="idea3" data-nb-words="727" data-nb-chars="4168">–&nbsp;Byla jsi někdy, drahá, s&nbsp;Auly v&nbsp;Antiu? Ne-li, budu šťasten, až&nbsp;ti&nbsp;je&nbsp;někdy ukáži. Již od&nbsp;Laurenta se&nbsp;táhnou pobřežím letohrádky, jeden za&nbsp;druhým, a&nbsp;samo Antium&nbsp;– toť nekonečná řada paláců a&nbsp;portyků, jejichž sloupy se&nbsp;za&nbsp;pohody shlížejí ve&nbsp;vodě. I&nbsp;já zde mám sídlo, hned u&nbsp;vody, s&nbsp;olivovým hájem a&nbsp;lesem cypřišů za&nbsp;letohrádkem, a&nbsp;když si&nbsp;pomyslím, že&nbsp;se&nbsp;to&nbsp;sídlo stane jednou tvým, jeho mramory připadají mi&nbsp;bělejší, zahrady stinnější a&nbsp;moře lazurovější. Ó,&nbsp;Lygie, kterak dobře jest žíti a&nbsp;milovati! Starý Menikles, jenž tu&nbsp;vede správu letohrádku, nasázel na&nbsp;lukách pod myrtami shluky kosatců a&nbsp;při pohledu na&nbsp;ně&nbsp;přišel mi&nbsp;na&nbsp;mysl dům Aulů, vaše impluvium i&nbsp;vaše zahrada, ve&nbsp;které jsem s&nbsp;tebou sedával. I&nbsp;tobě budou ty&nbsp;kosatce připomínati rodinný dům, a&nbsp;proto jsem jist, že&nbsp;budeš míti Antium i&nbsp;ten letohrádek ráda. Hned po&nbsp;příchodu jsme dlouho rozmlouvali s&nbsp;Pavlem při prandiu. Mluvili jsme o&nbsp;tobě a&nbsp;pak začal on&nbsp;vyučovati, já&nbsp;pak jsem dlouho poslouchal a&nbsp;řeknu ti&nbsp;jen tolik, že&nbsp;kdybych uměl psáti jako Petronius, ještě bych nedovedl vylíčiti tobě vše, co&nbsp;mi&nbsp;prošlo myslí i&nbsp;duší. Nenadál jsem se, že&nbsp;může býti na&nbsp;světě ještě takové štěstí, krása a&nbsp;klid, o&nbsp;nichž lidé dosud nevědí. Ale to&nbsp;vše si&nbsp;schovávám k&nbsp;rozmluvě s&nbsp;tebou, až&nbsp;zavítám do&nbsp;Říma v&nbsp;první volné chvíli. Rci mi, jak může země nositi na&nbsp;sobě pospolu takové lidi, jako jest apoštol Petr, jako jest Pavel z&nbsp;Tarsu a&nbsp;Caesar! Ptám se&nbsp;proto, že&nbsp;jsem večer po&nbsp;vyučování Pavlově strávil u&nbsp;Nerona, a&nbsp;víš, co&nbsp;jsem tam slyšel? Nuže, napřed on&nbsp;sám četl své básnické dílo o&nbsp;zboření Troje a&nbsp;začal bědovati, že&nbsp;nikdy neviděl hořícího města. Záviděl Priamovi a&nbsp;nazýval jej šťastným člověkem právě proto, že&nbsp;se&nbsp;mohl dívati na&nbsp;požár a&nbsp;zkázu vlastního města. Na&nbsp;to&nbsp;řekl Tigellinus: ‚Rci slovo, božský, a&nbsp;vezmu pochodně, a&nbsp;nežli uplyne noc, spatříš hořící Antium!‘ Ale Caesar jej nazval hlupákem. ‚Kam bych zajížděl dýchat mořský vzduch&nbsp;– řekl&nbsp;– a&nbsp;ochraňovat hlas, jímž mne obdařili bohové a&nbsp;o&nbsp;který, jak se&nbsp;tvrdí, musím pečovati pro dobro lidu? Což mi&nbsp;neškodí Řím, což dusivé výpary ze&nbsp;Subury a&nbsp;Esquilina<a href="#footnote-19288-405">405</a> nevyvolávají u&nbsp;mne chrapot a&nbsp;což hořící Řím by&nbsp;neposkytoval stokrát nádhernější a&nbsp;tragičtější podívané nežli Antium?‘ Tu&nbsp;všichni začali mluviti, jakou neslýchanou tragédií by&nbsp;byl obraz takového města, které si&nbsp;podmanilo svět a&nbsp;nyní mělo by&nbsp;býti změněno v&nbsp;hromadu šedého popela. Caesar prohlásil, že&nbsp;by&nbsp;jeho básnické dílo vyniklo pak nad písně Homérovy, a&nbsp;pak jal se&nbsp;mluviti, jak by&nbsp;město znovu vystavěl a&nbsp;jak by&nbsp;se&nbsp;pozdější věky jistě obdivovaly jeho dílu, proti němuž by&nbsp;do&nbsp;pozadí ustupovala všecka ostatní díla lidská. Tehdy zpití besedníci začali volati: ‚Učiň tak! Učiň!‘ a&nbsp;on řekl: ‚Musil bych míti věrnější a&nbsp;oddanější přátele!‘ Přiznávám se, že&nbsp;naslouchaje tomu, byl jsem hned pln nepokoje, protože jsi v&nbsp;Římě ty, <em>carissima</em>. Sám se&nbsp;nyní směji těm obavám a&nbsp;myslím, že&nbsp;Caesar ani Augustiani, ačkoli jsou to&nbsp;ztřeštěnci, neodvážili by&nbsp;se&nbsp;dopustiti se&nbsp;takového šílenství, a&nbsp;přece jen&nbsp;– hleď, jak se&nbsp;člověk bojí o&nbsp;svou lásku!&nbsp;– přece jen bych raději chtěl, aby Linův dům nestál v&nbsp;úzké, zatiberské uličce a&nbsp;ve čtvrti, která jest obývána cizími příslušníky, jichž by&nbsp;v&nbsp;té případnosti bylo méně dbáno. Pro mne by&nbsp;samy palatinské paláce nebyly příbytkem tebe důstojným, a&nbsp;proto bych si&nbsp;taktéž přál, aby ti&nbsp;nic nechybělo z&nbsp;oněch zdob a&nbsp;z&nbsp;onoho pohodlí, jimž jsi přivylda od&nbsp;dětství. Přestěhuj se&nbsp;do&nbsp;domu Aulů, má&nbsp;Lygie! Mnoho jsem o&nbsp;tom uvažoval. Kdyby Caesar byl v&nbsp;Římě, zpráva o&nbsp;tvém návratu mohla by&nbsp;se&nbsp;opravdu dostati na&nbsp;Palatin prostřednictvím otroků, obrátiti k&nbsp;tobě pozornost a&nbsp;míti vzápětí tvé pronásledování za&nbsp;to, že&nbsp;ses opovážila jednat proti vůli Caesarově. Ale on&nbsp;zde zůstane v&nbsp;Antiu dlouho, a&nbsp;nežli se&nbsp;vrátí, přestanou o&nbsp;tom otroci dávno mluviti. Linusa i&nbsp;Ursus mohou bydliti s&nbsp;tebou. Ostatně, žiji nadějí, že&nbsp;nežli Palatin spatří Caesara, ty, božská, budeš bydliti již ve&nbsp;vlastním domě na&nbsp;Carinách. Blahoslaven budiž den, hodina a&nbsp;chvíle, kdy překročíš můj práh, a&nbsp;jestliže Kristus, jejž učím se&nbsp;vyznávati, to&nbsp;způsobí, budiž blahoslaveno i&nbsp;jméno Jeho. Budu Mu&nbsp;sloužiti a&nbsp;dám za&nbsp;Něho krev i&nbsp;život. Neříkám to&nbsp;dobře: budeme sloužiti Jemu oba, dokud nám stačí příze života. Miluji tě&nbsp;a&nbsp;pozdravuji z&nbsp;té duše!&nbsp;–</span></p>
        <p class="chunk" data-nb-ref-number="4" data-nb-words="7" data-nb-chars="40"><span class="idea" data-nb-ref-number="4" id="idea4" data-nb-words="7" data-nb-chars="40"><a href="#footnote-19288-405-backlink">405</a> Jeden ze&nbsp;sedmi pahorků starého Říma.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-Cd5r3tjPx8Byfi7kY+v24Sqx39Oo+OBQKCxD67f2VGM="></script>
  </body>
</html>