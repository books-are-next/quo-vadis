<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XLVI">
    <meta name="apple-mobile-web-app-capable" content="yes">
    <title>XLVI</title>
    <link rel="stylesheet" href="./style/style.min.css" media="screen" integrity="sha256-PhfqaAweiKdn2pnNb3a10e47UPH+yJHC1cEki9Na3jo=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="self" href="quo_vadis_050.html">
    <meta name="nb-identifier" content="sienkiewicz-quo-vadis-7420886">
    <meta name="nb-role" content="other">
  </head>
  <body data-nb-words="946" data-nb-chars="6175" class="nb-role-other nb-custom-style">
    <nav role="doc-toc"></nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="4"><span class="idea" data-nb-ref-number="1" id="idea1" data-nb-words="1" data-nb-chars="4">XLVI</span></h1>
        <p class="chunk" data-nb-ref-number="2" data-nb-words="149" data-nb-chars="906"><span class="idea" data-nb-ref-number="2" id="idea2" data-nb-words="149" data-nb-chars="906">Město stále hořelo. Veliký cirk sesul se&nbsp;v&nbsp;trosky, ve&nbsp;čtvrtích městských pak, jež první začaly hořeti, bořily se&nbsp;celé uličky i&nbsp;ulice. Po&nbsp;každém takovém zřícení vyrážely na&nbsp;chvíli plamenné sloupy až&nbsp;k&nbsp;nebi. Vítr se&nbsp;obrátil a&nbsp;dul nyní s&nbsp;nesmírnou silou směrem od&nbsp;moře, přinášeje na&nbsp;Caelius, na&nbsp;Esquilin i&nbsp;na Viminál vlny ohně, hořících cárů a&nbsp;oharků. Nicméně se&nbsp;již pomýšlelo na&nbsp;záchranu. Z&nbsp;rozkazu Tigellina, který se&nbsp;třetího dne přihnal z&nbsp;Antia, začalo se&nbsp;s&nbsp;bouráním domů na&nbsp;Esquilinu, aby oheň, až&nbsp;dospěje k&nbsp;prázdným místům, uhasl sám sebou. Byla to&nbsp;však pomoc již zbytečná, podniknutá proto, aby byl zachráněn zbytek města, poněvadž zachrániti to, co&nbsp;již hořelo, na&nbsp;to&nbsp;nebylo lze ani pomysliti. Kromě toho bylo nutno zabrániti i&nbsp;dalším následkům pohromy. Spolu s&nbsp;Římem přicházela ve&nbsp;zkázu nesmírná bohatství, přicházel vniveč všecek majetek jeho obyvatelů, takže u&nbsp;hradeb tábořily nyní statisíce ubožáků.</span></p>
        <p class="chunk" data-nb-ref-number="3" data-nb-words="51" data-nb-chars="339"><span class="idea" data-nb-ref-number="3" id="idea3" data-nb-words="51" data-nb-chars="339">Již druhého dne začal soužiti hlad ony lidské davy, neboť obrovské zásoby potravin, nahromaděné ve&nbsp;městě, hořely i&nbsp;s&nbsp;ním; ve&nbsp;všeobecném zmatku pak a&nbsp;rozvratu v&nbsp;úřadech nikoho ani nenapadlo, aby dopravil nové. Teprve po&nbsp;příchodu Tigellinově šly do&nbsp;Ostie příslušné rozkazy, zatím však obyvatelstvo začalo nabývati tvářnosti stále hrozivější.</span></p>
        <p class="chunk" data-nb-ref-number="4" data-nb-words="192" data-nb-chars="1233"><span class="idea" data-nb-ref-number="4" id="idea4" data-nb-words="192" data-nb-chars="1233">Dům na&nbsp;Aqua Appia, ve&nbsp;kterém tou dobou obýval Tigellinus, obstupovaly zástupy žen, křičíce od&nbsp;rána do&nbsp;pozdní noci: „Chléb a&nbsp;přístřeší!“ Marně praetoriáni, přivedení z&nbsp;velkého tábořiště, ležícího mezi Via Salaria a&nbsp;Nomentana, snažili se&nbsp;udržeti jakýs takýs pořádek. Tu&nbsp;a&nbsp;tam činěn jim zjevně ozbrojený odpor; leckde volaly bezbranné hloučky, ukazujíce na&nbsp;hořící město: „Vražděte nás při tomto ohni!“ Zlořečilo se&nbsp;Caesarovi, Augustianům, praetoriánským vojákům a&nbsp;vzbouření rostlo každou hodinu tak, že&nbsp;Tigellinus, dívaje se&nbsp;v&nbsp;noci na&nbsp;tisíce ohnišť, rozložených kolem města, řekl si, že&nbsp;jsou to&nbsp;ohniště nepřátelských táborů. Na&nbsp;jeho rozkaz bylo kromě mouky dopraveno co&nbsp;největší množství hotových chlebů, které byly staženy nejen z&nbsp;Ostie, nýbrž i&nbsp;ze všech měst a&nbsp;okolních vesnic, ale když první zásilky došly v&nbsp;noci do&nbsp;Emporia, lid ztekl hlavní bránu ze&nbsp;strany Aventina a&nbsp;zásoby mžikem rozchvátil, vyvolávaje tím hrozný zmatek. Za&nbsp;svitu požárové záplavy bylo bojováno o&nbsp;bochánky, z&nbsp;nichž množství bylo zašlapáno do&nbsp;země. Mouka z&nbsp;roztrhaných pytlů pokryla celé prostranství od&nbsp;sýpek až&nbsp;k&nbsp;oblouku Drusovu a&nbsp;Germanikovu jako sněhem, a&nbsp;nepokoje trvaly tak dlouho, dokud vojáci neobsadili všech budov a&nbsp;nezačali davy odháněti šípy a&nbsp;ra­nami.</span></p>
        <p class="chunk" data-nb-ref-number="5" data-nb-words="106" data-nb-chars="716"><span class="idea" data-nb-ref-number="5" id="idea5" data-nb-words="106" data-nb-chars="716">Nikdy od&nbsp;nájezdu Gallů pod Brennem nepotkala Říma taková pohroma. Také byla v&nbsp;zoufalství činěna srovnání mezi oběma těmito požáry. Ale tenkrát zůstal aspoň Kapitol. Nyní však i&nbsp;Kapitol byl ovinut strašlivým věncem ohně. Mramory sice nehořely plamenem, ale v&nbsp;noci, když vítr na&nbsp;chvíli plameny rozháněl, bylo viděti řady sloupů hořejšího chrámu Jovišova, rozžhavených a&nbsp;růžově zářících v&nbsp;podobě řeřavého uhlí. Konečně za&nbsp;časů Brennových honosil se&nbsp;Řím ukázněným, jednolitým, městu i&nbsp;oltářům oddaným obyvatelstvem, kdežto nyní potloukaly se&nbsp;kolem hradeb hořícího města různojazyčné davy, skládající se&nbsp;většinou z&nbsp;otroků a&nbsp;osvobozenců, rozkacené, nespořádané a&nbsp;odhodlané pod tlakem bídy obrátiti se&nbsp;proti úřadům i&nbsp;městu.</span></p>
        <p class="chunk" data-nb-ref-number="6" data-nb-words="138" data-nb-chars="963"><span class="idea" data-nb-ref-number="6" id="idea6" data-nb-words="138" data-nb-chars="963">Avšak i&nbsp;sama ohromnost požáru, naplňujíc srdce zděšením, zbavovala do&nbsp;jakési míry chátru sil. Za&nbsp;pohromou ohně mohla přijíti pohroma hladu a&nbsp;nemocí, neboť aby neštěstí bylo dovršeno, nastala strašlivá červencová vedra. Nebylo možno dýchati vzduch, rozpálený ohněm a&nbsp;sluncem. Noc nejen nepřinášela úlevy, nýbrž stávala se&nbsp;peklem. Ve&nbsp;dne se&nbsp;zjevovala děsná a&nbsp;příšerná podívaná. Uprostřed ohromné město na&nbsp;pahorcích, proměněné v&nbsp;hučící sopku, kolem pak až&nbsp;k&nbsp;horám Albským jediné nepřehledné tábořiště, skládající se&nbsp;z&nbsp;bud, stanů, salaší, vozů, ručních vozíků, nosítek, krámů, ohnišť, zahalené kouřem a&nbsp;prachem, ozářené rudými paprsky slunce, procházejícího požárovou záplavou, plné lomozu, výkřiků, hrozeb, nenávisti a&nbsp;strachu, hrůzného vzezření mužů, žen i&nbsp;dětí. Mezi Quirity byli Řekové, hustovlasé kmeny severu, Afričané a&nbsp;Asiaté; mezi obyvateli otroci, osvobozenci, gladiátoři, kupci řemeslníci, selský lid a&nbsp;vojáci&nbsp;– pravé lidské moře, oblévající ohnivý ostrov.</span></p>
        <p class="chunk" data-nb-ref-number="7" data-nb-words="181" data-nb-chars="1144"><span class="idea" data-nb-ref-number="7" id="idea7" data-nb-words="181" data-nb-chars="1144">Různými zprávami zvlňovalo se&nbsp;ono moře jako skutečná vlna větrem. Zprávy byly příznivé i&nbsp;nepříznivé. Bylo vypravováno o&nbsp;nesmírných zásobách obilí i&nbsp;šatstva, které měly dojíti do&nbsp;Emporia a&nbsp;býti rozdávány zdarma. Také se&nbsp;mluvilo o&nbsp;tom, že&nbsp;z&nbsp;rozkazu Caesarova budou provincie v&nbsp;Asii a&nbsp;Africe obrány o&nbsp;všecko bohatství, poklad pak tímto způsobem získaný bude rozdělen mezi obyvatele Říma tak, aby si&nbsp;každý mohl vystavěti vlastní dům. Ale zároveň byly pouštěny do&nbsp;oběhu takové noviny, že&nbsp;voda ve&nbsp;vodovodech byla otrávena a&nbsp;že Nero chce zničiti město a&nbsp;vyhubiti obyvatelstvo do&nbsp;posledního člověka, aby se&nbsp;přestěhoval do&nbsp;Řecka nebo Egypta a&nbsp;tamodtud vládl světu. Každá zpráva se&nbsp;šířila rychlostí blesku a&nbsp;každá docházela víry u&nbsp;lidu, vyvolávajíc bouři buď naděje, hněvu, strachu, nebo vzteku. Konečně zachvátila ony tisíce tábořícího lidu jakási horečka. Víra křesťanů, že&nbsp;konec světa ohněm je&nbsp;blízký, šířila se&nbsp;i&nbsp;mezi vyznavači bohů každým dnem stále více. Lidé upadali buďto v&nbsp;otupělost, nebo v&nbsp;šílenství. Uprostřed oblaků, prozářených požárovou záplavou, byli viděni bohové, dívající se&nbsp;na&nbsp;zkázu země; vztahovaly se&nbsp;k&nbsp;nim ruce nebo byli proklínáni.</span></p>
        <p class="chunk" data-nb-ref-number="8" data-nb-words="128" data-nb-chars="870"><span class="idea" data-nb-ref-number="8" id="idea8" data-nb-words="128" data-nb-chars="870">Zatím vojáci, podporovaní jakýmsi počtem obyvatelů, bez ustání bourali domy na&nbsp;Esquilině, na&nbsp;Caeliu a&nbsp;také na&nbsp;Zatibří, které tím ve&nbsp;značné části bylo zachráněno. Ale v&nbsp;samém městě hořely nevyčerpatelné poklady, nahromaděné po&nbsp;staletích vítězství, drahocenná díla umělecká, nádherné chrámy a&nbsp;nejskvělejší památky římské minulosti a&nbsp;římské slávy. Předvídalo se, že&nbsp;z&nbsp;celého města bude zachráněno sotva několik čtvrtí, položených na&nbsp;obvodu, a&nbsp;že statisíce lidí zůstanou bez přístřeší. Nicméně rozšiřovali jiní zprávu, že&nbsp;vojáci boří domy ne&nbsp;proto, aby postavili hráz ohni, nýbrž proto, aby z&nbsp;města nic nezůstalo. Tigellinus důrazně prosil v&nbsp;každém listě, aby Caesar přijel a&nbsp;svou přítomností upokojil zoufalý lid. Ale Nero sebou hnul teprve pak, když plameny zachvátily „domus transitoria“, a&nbsp;pospíchal, aby neztratil okamžiku, ve&nbsp;kterém požár dostoupil nejvyššího vrcholu.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-Cd5r3tjPx8Byfi7kY+v24Sqx39Oo+OBQKCxD67f2VGM="></script>
  </body>
</html>