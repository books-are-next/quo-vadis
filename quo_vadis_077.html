<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="LXXIII">
    <meta name="apple-mobile-web-app-capable" content="yes">
    <title>LXXIII</title>
    <link rel="stylesheet" href="./style/style.min.css" media="screen" integrity="sha256-PhfqaAweiKdn2pnNb3a10e47UPH+yJHC1cEki9Na3jo=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="self" href="quo_vadis_077.html">
    <meta name="nb-identifier" content="sienkiewicz-quo-vadis-de81e33">
    <meta name="nb-role" content="other">
  </head>
  <body data-nb-words="2187" data-nb-chars="12860" class="nb-role-other nb-custom-style">
    <nav role="doc-toc"></nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="6"><span class="idea" data-nb-ref-number="1" id="idea1" data-nb-words="1" data-nb-chars="6">LXXIII</span></h1>
        <p class="chunk" data-nb-ref-number="2" data-nb-words="2" data-nb-chars="20"><span class="idea" data-nb-ref-number="2" id="idea2" data-nb-words="2" data-nb-chars="20">Vinitius Petroniovi:</span></p>
        <p class="chunk" data-nb-ref-number="3" data-nb-words="309" data-nb-chars="1778"><span class="idea" data-nb-ref-number="3" id="idea3" data-nb-words="309" data-nb-chars="1778">–&nbsp;Víme i&nbsp;zde, carissime, co&nbsp;se&nbsp;děje v&nbsp;Římě, a&nbsp;čeho nevíme, to&nbsp;nám dopovídají tvé listy. Hodíš-li kámen do&nbsp;vody, šíří se&nbsp;vlny stále víc a&nbsp;více dokola; nuže, taková vína zuřivosti a&nbsp;zloby došla z&nbsp;Palatina až&nbsp;k&nbsp;nám. Cestou do&nbsp;Řecka stavěl se&nbsp;tu&nbsp;Karinas, vyslaný Caesarem, a&nbsp;ten vyloupil města i&nbsp;chrámy, aby naplnil prázdnou pokladnici. Za&nbsp;cenu potu a&nbsp;lidských slzí staví se&nbsp;v&nbsp;Římě „domus aurea“<a href="#footnote-19288-517">517</a>. Dost možná, že&nbsp;svět neviděl dosud takového domu, ale neviděl ani takových nešlechetností. Ty&nbsp;přece znáš Karina. Jemu podobným byl Chilon, dokud smrtí nevykoupil života. Ale k&nbsp;městečkům ležícím v&nbsp;naší blízkosti jeho lidé nedospěli, snad proto, že&nbsp;v&nbsp;nich není chrámů a&nbsp;pokladnic. Ptáš se, jsme-li bezpečni. Odpovím ti&nbsp;pouze, že&nbsp;jsme zapomínáni, a&nbsp;to ať&nbsp;ti&nbsp;stačí místo odpovědi! Hle, v&nbsp;této chvíli vidím od&nbsp;portyku, pod nímž píši, náš klidný záliv a&nbsp;v&nbsp;něm Ursa na&nbsp;lodi, spouštějícího síť do&nbsp;jasné hlubiny! Má&nbsp;choť přede vedle mne červenou vlnu a&nbsp;v&nbsp;zahradách pod stínem mandloní zpívají naši otroci. Ó,&nbsp;jaký to&nbsp;mír, carissime, jaké zapomenutí na&nbsp;dávné utrpení a&nbsp;bolesti! Ale nikoli Parky, jak píšeš, předou tak něžně nit našeho života, to&nbsp;Kristus, náš milovaný Bůh a&nbsp;Spasitel, nám žehná. Známe žal i&nbsp;slzy, poněvadž naše pravda nám velí, abychom lkali nad cizími strastmi, ale i&nbsp;v&nbsp;těchto slzách jest utajena útěcha, vám neznámá, že&nbsp;jednou, až&nbsp;se&nbsp;naplní čas života našeho, shledáme se&nbsp;se&nbsp;všemi těmi drahými, kteří zahynuli a&nbsp;kdož mají ještě zahynouti pro učení božské. Pro nás ani Petr, ani Pavel nezemřeli, nýbrž narodili se&nbsp;v&nbsp;slávě. Naše duše je&nbsp;vidí, a&nbsp;když pláčí oči, srdce se&nbsp;raduje jejich radostí. Ó,&nbsp;ano, drahý, jsme šťastni štěstím, jakého nic nedovede zničiti, poněvadž smrt, která vám je&nbsp;koncem všeho, nám bude jen přechodem ke&nbsp;klidu ještě většímu, k&nbsp;větší lásce, větší radosti.</span></p>
        <p class="chunk" data-nb-ref-number="4" data-nb-words="214" data-nb-chars="1215"><span class="idea" data-nb-ref-number="4" id="idea4" data-nb-words="214" data-nb-chars="1215">A&nbsp;tak nám zde ubíhají dni i&nbsp;měsíce v&nbsp;míru srdcí. Naši služebníci i&nbsp;otroci věří jako my&nbsp;v&nbsp;Krista, a&nbsp;protože On&nbsp;přikázal lásku, máme se&nbsp;rádi všichni. Nejednou, když zapadá slunce nebo když měsíc již svítí na&nbsp;vodě, hovoříme s&nbsp;Lygií o&nbsp;zašlých časech, které nám dnes připadají jako sen, a&nbsp;když si&nbsp;pomyslím, jak ta&nbsp;drahá hlava, kterou nyní kolébám každého dne na&nbsp;prsou, byla blízka muk i&nbsp;zkázy, veškerou duší velebím Pána svého, protože z&nbsp;těch rukou On&nbsp;jediný mohl ji&nbsp;vytrhnouti, zachrániti z&nbsp;arény a&nbsp;vrátiti ji&nbsp;navždy mně. Ó,&nbsp;Petronie, viděl jsi přece, co&nbsp;útěchy a&nbsp;vytrvalosti dává ta&nbsp;nauka ve&nbsp;strastech, co&nbsp;trpělivosti a&nbsp;odvahy proti smrti! Nuže, přijeď a&nbsp;zhlédni, kolik štěstí dává v&nbsp;obyčejných, všedních dnech života! Hleď, lidé až&nbsp;dosud neznali Boha, jejž by&nbsp;možno bylo milovati, a&nbsp;proto se&nbsp;nemilovali ani mezi sebou, a&nbsp;zde měl původ jejich nešťastný osud, poněvadž jako světlo prýští od&nbsp;slunce, tak štěstí od&nbsp;lásky. Nenaučili jich té&nbsp;pravdě ani jejich zákonodárci, ani filosofové, a&nbsp;nebylo jí&nbsp;ani v&nbsp;Řecku, ani v&nbsp;Římě. A&nbsp;pravím-li: ani v&nbsp;Římě, znamená to: na&nbsp;celé zemi. Suchá a&nbsp;chladná nauka stoiků, za&nbsp;níž se&nbsp;hrnou lidé ctnostní, zoceluje srdce jako meče, ale činí je&nbsp;spíše lhostejnými, místo aby je&nbsp;činila lepšími.</span></p>
        <p class="chunk" data-nb-ref-number="5" data-nb-words="176" data-nb-chars="987"><span class="idea" data-nb-ref-number="5" id="idea5" data-nb-words="176" data-nb-chars="987">Ale k&nbsp;čemu to&nbsp;říkám tobě, jenž ses více učil a&nbsp;mnohému líp rozumíš než já? Znal jsi přece též Pavla z&nbsp;Tarsu a&nbsp;nejednou jsi s&nbsp;ním rozmlouval; víš tedy nejlépe, zdali proti pravdě, kterou hlásal, nejsou všecky nauky vašich filosofů a&nbsp;rétorů pouhými bublinkami a&nbsp;prázdným zvukem slov bez významu. Pamatuješ se&nbsp;na&nbsp;otázku, kterou ti&nbsp;dal? „A&nbsp;kdyby Caesar byl křesťanem, zdaž byste se&nbsp;necítili bezpečnější a&nbsp;jistější v&nbsp;tom, co&nbsp;máte, zbaveni strachu a&nbsp;klidni o&nbsp;svůj zítřek?“ Ale ty&nbsp;jsi mi&nbsp;řekl, že&nbsp;naše pravda jest nepřítelkyní života; já&nbsp;ti&nbsp;však nyní odpovídám, že&nbsp;kdybych od&nbsp;začátku listu opakoval pouze dvě slova: „Jsem šťasten!“&nbsp;– ještě bych nebyl sto, abych ti&nbsp;naznačil své štěstí. Řekneš mi&nbsp;na&nbsp;to, že&nbsp;mé&nbsp;štěstí jest Lygie! Ano, drahý! Protože miluji její nesmrtelnou duši a&nbsp;máme se&nbsp;oba rádi v&nbsp;Kristu, a&nbsp;v&nbsp;takové lásce není ani rozloučení, ani zrad, ani změn, ani stáří, ani smrti. Neboť až&nbsp;přejde mládí a&nbsp;krása, až&nbsp;zvadnou naše těla a&nbsp;dostaví se&nbsp;smrt, zůstane láska, protože zůstanou duše.</span></p>
        <p class="chunk" data-nb-ref-number="6" data-nb-words="171" data-nb-chars="1017"><span class="idea" data-nb-ref-number="6" id="idea6" data-nb-words="171" data-nb-chars="1017">Nežli se&nbsp;otevřely oči mé&nbsp;ke&nbsp;světlu, byl jsem hotov zapáliti kvůli Lygii třebas i&nbsp;vlastní dům, ale nyní ti&nbsp;pravím: nemiloval jsem jí, protože milovati mne naučil teprve Kristus. V&nbsp;Něm je&nbsp;zdroj štěstí a&nbsp;míru. To&nbsp;tvrdím nikoli já, nýbrž zřejmost sama. Srovnej s&nbsp;životem křesťanů vaše, strachem provázené rozkoše, vaše opojení, které si&nbsp;není jisto zítřka, vaše orgie, které se&nbsp;podobají pohřebním kvasům, a&nbsp;najdeš hotovou odpověď! Než abys mohl srovnávati lépe, přijeď na&nbsp;naše, mateřídouškou vonící hory, do&nbsp;našich stinných olivových hájů, k&nbsp;našim břehům, pokrytým břečtanem! Čeká tu&nbsp;na&nbsp;tebe klid, jakého jsi dávno nepoznal, a&nbsp;srdce, která tě&nbsp;opravdově mají ráda. Ty, maje šlechetnou a&nbsp;dobrou duši, měl bys býti šťasten. Tvůj bystrý duch dovede rozeznati pravdu, a&nbsp;až ji&nbsp;poznáš, zamiluješ si&nbsp;ji, poněvadž je&nbsp;snad možno býti jí&nbsp;nepřítelem jako Caesar a&nbsp;Tigellinus, ale lhostejným nedovede k&nbsp;ní býti nikdo. Ó,&nbsp;milý Petronie, my&nbsp;oba, já&nbsp;i&nbsp;Lygie, těšíme se&nbsp;nadějí, že&nbsp;tě&nbsp;zanedlouho spatříme. Buď zdráv a&nbsp;šťasten a&nbsp;přijď sem!&nbsp;–</span></p>
        <p class="chunk" data-nb-ref-number="7" data-nb-words="275" data-nb-chars="1705"><span class="idea" data-nb-ref-number="7" id="idea7" data-nb-words="275" data-nb-chars="1705">Petronius dostal Vinitiův list v&nbsp;Kumách<a href="#footnote-19288-518">518</a>, kam byl odjel společně s&nbsp;ostatními Augustiany, spěchajícími za&nbsp;Caesarem. Jeho dlouholetý boj s&nbsp;Tigellinem schyloval se&nbsp;ke&nbsp;konci. Petronius již věděl, že&nbsp;v&nbsp;něm musí padnouti, a&nbsp;rozuměl příčinám toho. Postupně, jako Caesar každým dnem upadal stále níže do&nbsp;úlohy komedianta, šaška a&nbsp;vozataje, dle toho, jak zabřídal stále více do&nbsp;chorobné, hnusné a&nbsp;přitom zvrhlé prostopášnosti, uhlazený „arbiter elegantiae“ stával se&nbsp;mu&nbsp;jen břemenem. Když Petronius třebas jen mlčel, spatřoval Nero v&nbsp;jeho mlčení pohanu, a&nbsp;když chválil, spatřoval v&nbsp;tom jízlivost. Skvělý patricius dráždil jeho sebelásku a&nbsp;vzbuzoval závist. Jeho bohatství a&nbsp;nádherná umělecká díla stala se&nbsp;předmětem žádostivých choutek i&nbsp;vladaře i&nbsp;vševládného ministra. Měli se&nbsp;k&nbsp;němu šetrně jen za&nbsp;příčinou odjezdu do&nbsp;Achaie, ve&nbsp;které jeho vkus a&nbsp;jeho znalost řeckých věcí mohly býti na&nbsp;prospěch. Ale zvolna začal Tigellinus vysvětlovati Caesarovi, že&nbsp;Karinas vkusem a&nbsp;vědami ještě předčí nad Petronia a&nbsp;že lépe než on&nbsp;dovede uspořádati v&nbsp;Achai hry, přijímání a&nbsp;triumfy. Od&nbsp;té&nbsp;chvíle byl Petronius ztracen. Nebylo však odvahy, aby mu&nbsp;rozsudek byl dodán v&nbsp;Římě. I&nbsp;Caesar i&nbsp;Tigellinus rozpomínali se, že&nbsp;tento na&nbsp;oko zženštilý estét, „který dělal z&nbsp;noci den“ a&nbsp;jenž byl zaměstnán pouze rozkoší, uměním a&nbsp;hostinami, projevil obdivuhodnou pracovitost a&nbsp;energii, když byl prokonsulem v&nbsp;Bithýnii a&nbsp;potom konsulem ve&nbsp;hlavním městě. Byl pokládán za&nbsp;způsobilého ke&nbsp;všemu a&nbsp;vědělo se, že&nbsp;se&nbsp;v&nbsp;Římě těší lásce nejen u&nbsp;lidu, nýbrž i&nbsp;mezi praetoriány. Nikdo z&nbsp;důvěrníků Caesarových nemohl předvídati, jak se&nbsp;v&nbsp;tom kterém případě zachová, a&nbsp;proto se&nbsp;zdálo prozíravějším, vyvábiti jej z&nbsp;města a&nbsp;zmocniti se&nbsp;ho&nbsp;až&nbsp;na&nbsp;provincii.</span></p>
        <p class="chunk" data-nb-ref-number="8" data-nb-words="47" data-nb-chars="323"><span class="idea" data-nb-ref-number="8" id="idea8" data-nb-words="47" data-nb-chars="323">Za&nbsp;tím účelem obdržel pozvání, aby společně s&nbsp;ostatními Augustiany zavítal do&nbsp;Kum, on&nbsp;pak přesto, že&nbsp;tušil úskok, odjel, snad proto, aby nevystoupil se&nbsp;zjevným odporem, snad aby ještě jednou ukázal Caesarovi a&nbsp;Augustianům veselou, jakýchkoli starostí prostou tvář a&nbsp;dosáhl posledního, předsmrtného vítězství nad Tigellinem.</span></p>
        <p class="chunk" data-nb-ref-number="9" data-nb-words="77" data-nb-chars="494"><span class="idea" data-nb-ref-number="9" id="idea9" data-nb-words="77" data-nb-chars="494">Tou dobou jej onen obvinil z&nbsp;přátelství se&nbsp;senátorem Scevinem, jenž byl duší spiknutí Pisonova. Lidé Petroniovi, kteří zůstali v&nbsp;Římě, byli uvězněni, dům obklíčen praetoriánskou stráží. On&nbsp;však, zvěděv o&nbsp;tom, neprojevil ani bázně, ano, ani rozpaků, a&nbsp;s&nbsp;úsměvem řekl Augustianům, které hostil ve&nbsp;vlastním, nádherném letohrádku v&nbsp;Kumách: „Ahenobarbus nemá rád přímých otázek, a&nbsp;proto uvidíte, jak bude zmaten, až&nbsp;se&nbsp;ho&nbsp;otáži, rozkázal-li to&nbsp;on, aby moje ‚familia‘ byla ve&nbsp;hlavním městě uvězněna.“</span></p>
        <p class="chunk" data-nb-ref-number="10" data-nb-words="20" data-nb-chars="118"><span class="idea" data-nb-ref-number="10" id="idea10" data-nb-words="20" data-nb-chars="118">Pak jim ohlásil, že&nbsp;uspořádá hostinu „před dalekou cestou“, a&nbsp;právě k&nbsp;ní činil přípravy, když tu&nbsp;přišel Vinitiův list.</span></p>
        <p class="chunk" data-nb-ref-number="11" data-nb-words="21" data-nb-chars="125"><span class="idea" data-nb-ref-number="11" id="idea11" data-nb-words="21" data-nb-chars="125">Petronius dostav jej, poněkud se&nbsp;zamyslil; za&nbsp;chvíli se&nbsp;mu&nbsp;však zjasnila tvář obvyklým klidem a&nbsp;večer téhož dne odepsal toto:</span></p>
        <p class="chunk" data-nb-ref-number="12" data-nb-words="61" data-nb-chars="358"><span class="idea" data-nb-ref-number="12" id="idea12" data-nb-words="61" data-nb-chars="358">Raduji se&nbsp;z&nbsp;vašeho štěstí a&nbsp;obdivuji se&nbsp;vašim srdcím, carissime, neboť jsem netušil, že&nbsp;by&nbsp;dvé zamilovaných lidí mohlo pamatovati na&nbsp;někoho třetího a&nbsp;vzdáleného. Vy&nbsp;však jste nejen na&nbsp;mne nezapomněli, nýbrž chcete mne i&nbsp;přemluviti, abych zajel na&nbsp;Sicílii, abyste se&nbsp;rozdělili se&nbsp;mnou o&nbsp;svůj chléb a&nbsp;svého Krista, který, jak píšeš, tak hojně vás daří štěstím.</span></p>
        <p class="chunk" data-nb-ref-number="13" data-nb-words="108" data-nb-chars="655"><span class="idea" data-nb-ref-number="13" id="idea13" data-nb-words="108" data-nb-chars="655">Jestliže je&nbsp;tomu tak, uctívejte jej! Domnívám se, drahý, že&nbsp;Lygii ti&nbsp;vrátil také tak trochu Ursus a&nbsp;tak trochu i&nbsp;římský lid. Kdyby Caesar byl jiným člověkem, myslil bych dokonce, že&nbsp;bylo upuštěno od&nbsp;dalšího pronásledování pro tvůj příbuzenský poměr k&nbsp;němu prostřednictvím vnučky, kterou Tiberius dal svého času jednomu z&nbsp;Vinitiů. Jestliže se&nbsp;však domníváš, že&nbsp;to&nbsp;byl Kristus, nebudu se&nbsp;s&nbsp;tebou příti. Ano, nelitujte obětí pro něho! Prometheus rovněž se&nbsp;obětoval pro lidi, než&nbsp;– eheu! Prometheus patrně jest jen výmyslem básníků, kdežto hodnověrní lidé mi&nbsp;říkali, že&nbsp;Krista viděli vlastníma očima. Já&nbsp;s&nbsp;vámi jsem toho mínění, že&nbsp;je&nbsp;to&nbsp;nejpoctivější z&nbsp;bohů.</span></p>
        <p class="chunk" data-nb-ref-number="14" data-nb-words="57" data-nb-chars="312"><span class="idea" data-nb-ref-number="14" id="idea14" data-nb-words="57" data-nb-chars="312">Na&nbsp;otázku Pavla z&nbsp;Tarsu se&nbsp;pamatuji a&nbsp;souhlasím s&nbsp;tím, že&nbsp;kdyby na&nbsp;příklad Ahenobarbus žil podle učení Kristova, měl bych snad kdy zajeti k&nbsp;vám na&nbsp;Sicílii. Pak bychom ve&nbsp;stínu stromů u&nbsp;zřídel vedli hovory o&nbsp;všech bozích a&nbsp;o&nbsp;všech pravdách, jak je&nbsp;kdysi vedli řečtí filosofové. Dnes ti&nbsp;musím dáti krátkou odpověď.</span></p>
        <p class="chunk" data-nb-ref-number="15" data-nb-words="90" data-nb-chars="499"><span class="idea" data-nb-ref-number="15" id="idea15" data-nb-words="90" data-nb-chars="499">Chci znáti pouze dva filosofy: jeden se&nbsp;jmenuje Pyrrho a&nbsp;druhý Anakreon. Ty&nbsp;ostatní mohu ti&nbsp;levně odprodati i&nbsp;s&nbsp;celou školou řeckých i&nbsp;našich stoiků. Pravda sídlí kdesi tak vysoko, že&nbsp;sami bohové nemohou jí&nbsp;dohlédnouti ze&nbsp;štítů Olympu. Tobě, carissime, zdá se, že&nbsp;váš Olymp je&nbsp;ještě vyšší, a&nbsp;stoje na&nbsp;něm, voláš ke&nbsp;mně: „Vejdi a&nbsp;spatříš takové zjevy, jakých jsi dosud neviděl!“ Dost možná. Ale já&nbsp;ti&nbsp;odpovídám: „Příteli, nemám nohou!“ A&nbsp;až dočteš tento list do&nbsp;konce, mám za&nbsp;to, že&nbsp;mi&nbsp;dáš za&nbsp;pravdu.</span></p>
        <p class="chunk" data-nb-ref-number="16" data-nb-words="140" data-nb-chars="831"><span class="idea" data-nb-ref-number="16" id="idea16" data-nb-words="140" data-nb-chars="831">Nikoli, šťastný manželi královny jitřenky! Vaše učení není pro mne. Já&nbsp;že&nbsp;mám míti rád Bithyňany, kteří nosí moji lektiku, Egypťany, kteří topí v&nbsp;mých koupelnách, Ahenobarba a&nbsp;Tigellina? U&nbsp;bílých kolenou Charitek, přísahám ti, že&nbsp;toho nedovedu, byť i&nbsp;bych chtěl! V&nbsp;Římě jest aspoň sto tisíc lidí, kteří mají buďto křivé lopatky, nebo tlustá kolena, nebo vyschlá lýtka, nebo vypoulené oči, nebo příliš veliké hlavy. Poručíš mi, abych také je&nbsp;miloval? Kde mám najíti onu lásku, když jí&nbsp;necítím v&nbsp;srdci? A&nbsp;chce-li váš bůh, abych je&nbsp;miloval všecky, proč ve&nbsp;své všemohoucnosti nedal jim vzezření na&nbsp;příklad Niobovců, které jsi viděl na&nbsp;Palatině? Kdo má&nbsp;rád krásu, nemůže právě proto míti rád ošklivost. Něco jiného jest nevěřiti v&nbsp;naše bohy, ale milovati je&nbsp;jest možno, jako je&nbsp;milovali Feidias<a href="#footnote-19288-519">519</a> a&nbsp;Praxiteles a&nbsp;Myro a&nbsp;Skopas a&nbsp;Lisias.</span></p>
        <p class="chunk" data-nb-ref-number="17" data-nb-words="130" data-nb-chars="708"><span class="idea" data-nb-ref-number="17" id="idea17" data-nb-words="130" data-nb-chars="708">I&nbsp;kdybych chtěl jíti tam, kam mne vedeš, nemohu. A&nbsp;poněvadž nechci, tedy nemohu dvakrát. Ty&nbsp;věříš jako Pavel z&nbsp;Tarsu, že&nbsp;jednou z&nbsp;druhého břehu Styxu, na&nbsp;nějakých polích elysejských, uvidíte svého Krista. Dobrá! Ať&nbsp;potom ti&nbsp;řekne, přijal-li by&nbsp;mne s&nbsp;mými gemmami, s&nbsp;mou myrrenskou vázou a&nbsp;s&nbsp;mými pracemi u&nbsp;Sosiů a&nbsp;s&nbsp;mou Zlatovláskou. Při myšlence na&nbsp;to&nbsp;je&nbsp;mi&nbsp;do&nbsp;smíchu, můj drahý, poněvadž přece i&nbsp;Pavel z&nbsp;Tarsu mi&nbsp;říkal, že&nbsp;pro Krista je&nbsp;nutno odříci se&nbsp;růžových věnců, hostin i&nbsp;rozkoše. Sliboval mi&nbsp;sice jiné štěstí, ale já&nbsp;jsem mu&nbsp;odvětil, že&nbsp;jsem pro takové jiné příliš stár a&nbsp;že se&nbsp;mé&nbsp;oči vždy budou těšiti růžemi a&nbsp;vůně fialek že&nbsp;mi&nbsp;rovněž bude vždy milejší nežli zápach špinavého „bližního“ ze&nbsp;Subury.</span></p>
        <p class="chunk" data-nb-ref-number="18" data-nb-words="45" data-nb-chars="270"><span class="idea" data-nb-ref-number="18" id="idea18" data-nb-words="45" data-nb-chars="270">To&nbsp;jsou příčiny, pro které není vaše štěstí pro mne. Než jest kromě toho ještě jedna, kterou jsem si&nbsp;ponechal na&nbsp;konec. Nuže, volá mne Thanatos! Vám začíná úsvit života, kdežto mně slunce již zapadlo a&nbsp;soumrak obestírá moji hlavu. Jinými slovy, musím zemříti, carissime!</span></p>
        <p class="chunk" data-nb-ref-number="19" data-nb-words="43" data-nb-chars="242"><span class="idea" data-nb-ref-number="19" id="idea19" data-nb-words="43" data-nb-chars="242">Nestojí za&nbsp;to, abych o&nbsp;tom dlouho mluvil. Musilo se&nbsp;to&nbsp;tak skončiti. Ty, jenž znáš Ahenobarba, lehce to&nbsp;pochopíš. Tigellinus nade mnou zvítězil či&nbsp;vlastně ne, pouze se&nbsp;skončila má&nbsp;vítězství. Žil jsem, jak jsem chtěl, a&nbsp;zemru, jak se&nbsp;mi&nbsp;zlíbí.</span></p>
        <p class="chunk" data-nb-ref-number="20" data-nb-words="69" data-nb-chars="423"><span class="idea" data-nb-ref-number="20" id="idea20" data-nb-words="69" data-nb-chars="423">Nepřipouštějte si&nbsp;toho k&nbsp;srdci! Žádný bůh mi&nbsp;neslíbil nesmrtelnosti, nepotká mne tudíž něco nenadálého. Kromě toho jsi na&nbsp;omylu, tvrdíš-li, že&nbsp;pouze vaše božství učí umírati klidně. Nikoli. Náš svět věděl před vámi, že&nbsp;až&nbsp;poslední pohár bude vyprázdněn, nadejde čas k&nbsp;odpočinku, a&nbsp;dovede to&nbsp;ještě činiti smírně. Plato říká, že&nbsp;ctnost je&nbsp;hudba, život mudrcův pak harmonií. Jestliže je&nbsp;tomu tak, zemru ctnostně, jak jsem žil.</span></p>
        <p class="chunk" data-nb-ref-number="21" data-nb-words="26" data-nb-chars="147"><span class="idea" data-nb-ref-number="21" id="idea21" data-nb-words="26" data-nb-chars="147">Rád bych se&nbsp;ještě s&nbsp;tvou chotí rozloučil slovy, jimiž jsem ji&nbsp;kdysi uvítal v&nbsp;domě Aulů: „Různé jsem, přerůzné viděl národy, ale tobě rovné neznám.“</span></p>
        <p class="chunk" data-nb-ref-number="22" data-nb-words="33" data-nb-chars="179"><span class="idea" data-nb-ref-number="22" id="idea22" data-nb-words="33" data-nb-chars="179">Nuže, je-li duše něco více, nežli se&nbsp;domnívá Pyrrho, pak ta&nbsp;má&nbsp;zaletí k&nbsp;vám cestou ke&nbsp;břehům Okeana<a href="#footnote-19288-520">520</a> a&nbsp;posadí se&nbsp;u&nbsp;vašeho domu v&nbsp;podobě motýla nebo, jak věří Egypťané, krahujce.</span></p>
        <p class="chunk" data-nb-ref-number="23" data-nb-words="3" data-nb-chars="22"><span class="idea" data-nb-ref-number="23" id="idea23" data-nb-words="3" data-nb-chars="22">Jinak zavítati nemohu.</span></p>
        <p class="chunk" data-nb-ref-number="24" data-nb-words="33" data-nb-chars="187"><span class="idea" data-nb-ref-number="24" id="idea24" data-nb-words="33" data-nb-chars="187">Zatím tedy ať&nbsp;se&nbsp;vám Sicílie promění v&nbsp;zahradu Hesperidek, ať&nbsp;polní, lesní a&nbsp;zřídelní rusalky sypou vám cestou kvítí a&nbsp;po všech akantech, ve&nbsp;sloupoví vašeho domu, ať&nbsp;hnízdí bílí holubi!&nbsp;–</span></p>
        <p class="chunk" data-nb-ref-number="25" data-nb-words="8" data-nb-chars="53"><span class="idea" data-nb-ref-number="25" id="idea25" data-nb-words="8" data-nb-chars="53"><a href="#footnote-19288-517-backlink">517</a> „Zlatý dům“, nádherný Neronův palác na&nbsp;Esquilinu.</span></p>
        <p class="chunk" data-nb-ref-number="26" data-nb-words="7" data-nb-chars="48"><span class="idea" data-nb-ref-number="26" id="idea26" data-nb-words="7" data-nb-chars="48"><a href="#footnote-19288-518-backlink">518</a> Starořecká pobřežní osada ve&nbsp;střední Itálii.</span></p>
        <p class="chunk" data-nb-ref-number="27" data-nb-words="11" data-nb-chars="67"><span class="idea" data-nb-ref-number="27" id="idea27" data-nb-words="11" data-nb-chars="67"><a href="#footnote-19288-519-backlink">519</a> Nejslavnější starořecký sochař, žijící kolem roku 500 př. n. l.</span></p>
        <p class="chunk" data-nb-ref-number="28" data-nb-words="10" data-nb-chars="71"><span class="idea" data-nb-ref-number="28" id="idea28" data-nb-words="10" data-nb-chars="71"><a href="#footnote-19288-520-backlink">520</a> Moře, které podle představy starověkých národů oblévalo celou zemi.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-Cd5r3tjPx8Byfi7kY+v24Sqx39Oo+OBQKCxD67f2VGM="></script>
  </body>
</html>