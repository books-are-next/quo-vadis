<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XLIV">
    <meta name="apple-mobile-web-app-capable" content="yes">
    <title>XLIV</title>
    <link rel="stylesheet" href="./style/style.min.css" media="screen" integrity="sha256-PhfqaAweiKdn2pnNb3a10e47UPH+yJHC1cEki9Na3jo=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="self" href="quo_vadis_048.html">
    <meta name="nb-identifier" content="sienkiewicz-quo-vadis-de81e33">
    <meta name="nb-role" content="other">
  </head>
  <body data-nb-words="1406" data-nb-chars="8875" class="nb-role-other nb-custom-style">
    <nav role="doc-toc"></nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="4"><span class="idea" data-nb-ref-number="1" id="idea1" data-nb-words="1" data-nb-chars="4">XLIV</span></h1>
        <p class="chunk" data-nb-ref-number="2" data-nb-words="108" data-nb-chars="678"><span class="idea" data-nb-ref-number="2" id="idea2" data-nb-words="108" data-nb-chars="678">Požárová záplava od&nbsp;hořícího města rozlila se&nbsp;po&nbsp;nebi tak do&nbsp;široka, kam jen lidský zrak mohl dohlédnouti. Za&nbsp;pahorky se&nbsp;vynořil veliký a&nbsp;plný měsíc, který záhy zahořel záplavou, a&nbsp;nabyv barvy rozžhavené mědi, shlížel, jak se&nbsp;zdálo, s&nbsp;údivem na&nbsp;hynoucí světovládné město. V&nbsp;zarůžovělých výšinách nebe rovněž zářily růžové hvězdy, avšak proti obyčejným nocím byla země jasnější nežli nebesa. Řím osvětloval v&nbsp;podobě obrovské hranice celou Campanii. Při krvavé záři bylo viděti vzdálenější pahorky města, letohrádky, chrámy, pomníky i&nbsp;vodovody, sbíhající se&nbsp;se&nbsp;všech okolních hor k&nbsp;městu, na&nbsp;vodovodech pak shluky lidí, kteří se&nbsp;tam utekli pro bezpečí nebo aby se&nbsp;dívali na&nbsp;požár.</span></p>
        <p class="chunk" data-nb-ref-number="3" data-nb-words="238" data-nb-chars="1550"><span class="idea" data-nb-ref-number="3" id="idea3" data-nb-words="238" data-nb-chars="1550">Zatím zachvacoval strašlivý živel stále nové čtvrti. Nebylo možno pochybovati o&nbsp;tom, že&nbsp;jakési zločinné ruce zapalují město, poněvadž propukávaly stále nové požáry na&nbsp;místech, vzdálených od&nbsp;hlavního ohně. S&nbsp;pahorků, na&nbsp;nichž byl vystavěn Řím, splývaly plameny v&nbsp;podobě mořských vln do&nbsp;údolí, která byla hustě zastavěna domy s&nbsp;pěti i&nbsp;šesti patry a&nbsp;která byla plna bud, krámů, dřevěných a&nbsp;přenosných amfitheatrů, vystavěných přiměřeně podle různých předválečných her, a&nbsp;která konečně byla plna dříví, oleje, obilí, ořechů, piniových šišek, jejichž semeny se&nbsp;živilo chudé obyvatelstvo, plna šatstva, které bývalo někdy z&nbsp;milosti Caesarovy rozdáváno mezi lid, hnízdící po&nbsp;těsných uličkách. Tam požár, nalézaje sdostatek hořlavých předmětů, proměnil se&nbsp;téměř v&nbsp;řadu výbuchů a&nbsp;s&nbsp;neslýchanou rychlostí zachvacoval celé ulice. Lidé, tábořící za&nbsp;městem nebo stojící na&nbsp;vodovodech, uhadovali po&nbsp;barvě plamene, co&nbsp;hoří. Prudký proud vzduchu vynášel chvílemi z&nbsp;ohnivé záplavy tisíce a&nbsp;miliony řeřavých skořápek od&nbsp;ořechů a&nbsp;mandlí a&nbsp;ty pojednou vyletovaly vysoko jako nespočetná hejna zářivých motýlů a&nbsp;s&nbsp;třeskem praskaly ve&nbsp;vzduchu nebo hnány větrem, dopadaly na&nbsp;nové čtvrti, na&nbsp;vodovody i&nbsp;na pole, obklopující město. Jakákoli myšlenka na&nbsp;záchranu zdála se&nbsp;pošetilostí, zmatek pak rostl čím dále tím více, poněvadž z&nbsp;jedné strany prchalo místní obyvatelstvo všemi branami za&nbsp;hradby, z&nbsp;druhé pak požár lákal tisíce lidí z&nbsp;okolí, a&nbsp;to jak obyvatelů malých měst, tak i&nbsp;venkovského lidu a&nbsp;zpola divokých pastýřů z&nbsp;Campanie, které přivábila také naděje na&nbsp;drancování.</span></p>
        <p class="chunk" data-nb-ref-number="4" data-nb-words="245" data-nb-chars="1529"><span class="idea" data-nb-ref-number="4" id="idea4" data-nb-words="245" data-nb-chars="1529">Výkřik: „Řím hyne!“ nemizel davu z&nbsp;úst, zkáza města pak zdála se&nbsp;za&nbsp;oněch dob býti koncem panování stejně jako uvolněním všelikých pout, která dosud spojovala lidstvo v&nbsp;jeden celek. Proto také luza, ve&nbsp;které nezáleželo většině lidí, skládající se&nbsp;z&nbsp;otroků a&nbsp;přistěhovalců, pranic na&nbsp;vladaření Říma a&nbsp;kterou převrat mohl jen zbaviti okovů, nabývala tu&nbsp;a&nbsp;tam hrozivé tvářnosti. Šířily se&nbsp;násilnosti a&nbsp;plenění.&nbsp;– Zdálo se, že&nbsp;pouze sama podívaná na&nbsp;hynoucí město upoutává lidskou pozornost a&nbsp;ještě zadržuje výbuch řeže, která začne ihned, jakmile se&nbsp;jen město promění v&nbsp;sutiny. Statisíce otroků, zapomínajíce, že&nbsp;Řím kromě chrámů a&nbsp;hradeb má&nbsp;ještě několik desítek legií na&nbsp;všech stranách světa&nbsp;– čekaly jen, jak se&nbsp;zdálo, na&nbsp;heslo a&nbsp;vůdce. Začalo se&nbsp;uváděti jméno Spartakovo&nbsp;– ale Spartakus tu&nbsp;nebyl; naproti tomu občané se&nbsp;začali soustřeďovati a&nbsp;vyzbrojovati, čím kdo mohl. Nejpříšernější zprávy kolovaly po&nbsp;všech branách. Někteří tvrdili, že&nbsp;to&nbsp;Vulkán<a href="#footnote-19288-437">437</a> z&nbsp;rozkazu Jovišova ničí město ohněm, vycházejícím ze&nbsp;země; jiní zase, že&nbsp;jeto pomsta Vestina za&nbsp;vestálku Rubrii. Lidé takto přesvědčení nechtěli zachraňovati ničeho, zato však, obléhajíce chrámy, prosili bohů o&nbsp;smilování. Ale nejvšeobecněji se&nbsp;opakovalo, že&nbsp;Caesar dal spáliti Řím proto, aby se&nbsp;zbavil puchu, dolétajícího od&nbsp;Subury, a&nbsp;aby vystavěl nové město pod jménem Neronie. Při pomyšlení na&nbsp;to&nbsp;zachvacoval lidi vztek, a&nbsp;kdyby se&nbsp;byl, jak to&nbsp;mínil Vinitius, nalezl vůdce, který by&nbsp;chtěl těžiti z&nbsp;tohoto výbuchu nenávisti, hodina Neronova byla by&nbsp;odbila o&nbsp;celá léta dříve.</span></p>
        <p class="chunk" data-nb-ref-number="5" data-nb-words="186" data-nb-chars="1190"><span class="idea" data-nb-ref-number="5" id="idea5" data-nb-words="186" data-nb-chars="1190">Říkalo se&nbsp;rovněž, že&nbsp;Caesar zešílel, že&nbsp;dal rozkaz praetoriánům a&nbsp;gladiátorům, aby se&nbsp;vrhli na&nbsp;lid a&nbsp;vyvolali všeobecnou řež. Někteří přísahali u&nbsp;bohů, že&nbsp;zvířata ze&nbsp;všech vivarií byla vypuštěna na&nbsp;pokyn Rudobradého. Byli vidělni na&nbsp;ulici lvi s&nbsp;hořícími hřívami i&nbsp;rozzuření sloni i&nbsp;tuři, šlapající po&nbsp;lidech v&nbsp;celých skupinách. Byla v&nbsp;tom dokonce část pravdy, protože na&nbsp;několika místech sloni, vidouce blížící se&nbsp;požár, povalili vivaria a&nbsp;dostavše se&nbsp;na&nbsp;svobodu, hnali se&nbsp;v&nbsp;divokém poplachu opačným směrem proti ohni, ničíce před sebou všecko jako bouře. Veřejná pověst uváděla počet osob, které zahynuly v&nbsp;ohni, na&nbsp;desetitisíce. Opravdu, zahynulo jich mnoho. Byli tací, kteří ztrativše celé jmění nebo bytosti srdci nejdražší, dobrovolně se&nbsp;vrhali v&nbsp;zoufalství do&nbsp;plamenů. Jiní se&nbsp;zadusili v&nbsp;kouři. Ve&nbsp;středu města, mezi Kapitolem ze&nbsp;strany jedné a&nbsp;Kvirinálem<a href="#footnote-19288-438">438</a>, Viminálem a&nbsp;Esquilinem z&nbsp;druhé, jakož i&nbsp;mezi Palatinem a&nbsp;pahorkem Caelius, kde byly nejhustěji zastavěné ulice, vybuchoval požár na&nbsp;tak mnohých místech najednou, že&nbsp;celé skupiny lidí, prchajíce jedním směrem, narazily zcela neočekávaně na&nbsp;novou ohnivou zeď ve&nbsp;směru opačném a&nbsp;hynuly strašlivou smrtí uprostřed ohnivé zátopy.</span></p>
        <p class="chunk" data-nb-ref-number="6" data-nb-words="141" data-nb-chars="881"><span class="idea" data-nb-ref-number="6" id="idea6" data-nb-words="141" data-nb-chars="881">Ve&nbsp;zděšení, shonu a&nbsp;nepříčetnosti nevěděl konečně nikdo, kam prchati. Cesty byly přeplněny věcmi a&nbsp;na mnohých místech byly přímo zataraseny. Ti, kteří se&nbsp;zachraňovali na&nbsp;náměstí a&nbsp;širší prostranství, na&nbsp;místo, kde později stál amfitheatr Flaviův<a href="#footnote-19288-439">439</a>, kolem chrámu Země, u&nbsp;portyku Liviina a&nbsp;výše kolem chrámu Junonina a&nbsp;Lucinina<a href="#footnote-19288-440">440</a>, jakož i&nbsp;mezi Clivus Vibrius a&nbsp;starou branou esquilinskou, kolem dokola obchváceni mořem ohně, zahynuli žárem. Na&nbsp;místech, k&nbsp;nimž plamen nepronikl, byla později nacházena sta těl, zpečených na&nbsp;uhel, ačkoli tu&nbsp;a&nbsp;tam vytrhávali nešťastníci z&nbsp;dlažby kamenné desky a&nbsp;na ochranu před žárem zahrabávali se&nbsp;z&nbsp;poloviny do&nbsp;země. Skoro žádná z&nbsp;rodin, které obývaly ve&nbsp;středu města, nezachránila se&nbsp;celá, a&nbsp;proto podél hradeb i&nbsp;u&nbsp;všech bran i&nbsp;na všech cestách bylo slyšeti zoufalé bědování žen, volajících drahá jména těch, kdož zahynuli v&nbsp;tlačenici nebo v&nbsp;ohni.</span></p>
        <p class="chunk" data-nb-ref-number="7" data-nb-words="39" data-nb-chars="242"><span class="idea" data-nb-ref-number="7" id="idea7" data-nb-words="39" data-nb-chars="242">A&nbsp;tak co&nbsp;zatím jedni žebrali u&nbsp;bohů o&nbsp;milosrdenství, druzí se&nbsp;jim rouhali pro tu&nbsp;strašlivou pohromu. Byli viděni starci, obrácení směrem ke&nbsp;chrámu Joviše Liberatora, kteří natahujíce ruce, volali: „Jsi spasitel, spas tedy svůj oltář a&nbsp;město!“</span></p>
        <p class="chunk" data-nb-ref-number="8" data-nb-words="208" data-nb-chars="1320"><span class="idea" data-nb-ref-number="8" id="idea8" data-nb-words="208" data-nb-chars="1320">Nicméně zoufalství obracelo se&nbsp;hlavně proti starým římským bohům, kteří podle lidských pojmů byli povinni bdíti starostlivěji nad městem nežli ostatní. Ukázali se&nbsp;bezmocnými, a&nbsp;proto bylo jim spíláno. Zato však se&nbsp;událo, že&nbsp;když na&nbsp;Via Asinaria objevil se&nbsp;hlouček egyptských kněží, odnášejících sochu Isidinu, která byla zachráněna ze&nbsp;chrámu stojícího v&nbsp;okolí Porta Caelimontana, dav se&nbsp;vrhl do&nbsp;průvodu, zapřáhl se&nbsp;do&nbsp;vozu, přitáhl jej až&nbsp;ke&nbsp;bráně Appiově, a&nbsp;uchopiv sochu, umístil ji&nbsp;ve&nbsp;chrámě Martově, ztýrav zároveň kněze téže bohyně, kteří se&nbsp;odvážili vzepříti se&nbsp;tomu. Na&nbsp;jiných místech byl vzýván Serapis, Baal nebo Jehova, jehož vyznavači, vyrojivše se&nbsp;z&nbsp;postranních uliček u&nbsp;Subury a&nbsp;od Zatibří, vřískáním a&nbsp;voláním naplňovali pole, která ležela u&nbsp;hradeb. V&nbsp;jejich výkřicích však zaznívaly tóny téměř vítězoslavné, a&nbsp;proto také, když jedni z&nbsp;obyvatelů se&nbsp;připojili ke&nbsp;sboru, oslavujíce „Pána světa“, druzí, pobouřeni tímto radostným shonem, snažili se&nbsp;potlačiti jej násilím. Tu&nbsp;a&nbsp;tam byly slyšeny zvláštní a&nbsp;slavnostní zpěvy, které byly zpívány muži v&nbsp;plném rozkvětu sil, ženami i&nbsp;dětmi a&nbsp;jejichž význam neuměli jiní chápati, ale ve&nbsp;kterých se&nbsp;přes tu&nbsp;chvíli opakovala slova: „Hle, přichází soudce v&nbsp;den hněvu a&nbsp;pohromy!“ Takto tedy pohyblivá a&nbsp;bezesná vlna lidská obchvacovala hořící město jako rozbouřené moře.</span></p>
        <p class="chunk" data-nb-ref-number="9" data-nb-words="201" data-nb-chars="1256"><span class="idea" data-nb-ref-number="9" id="idea9" data-nb-words="201" data-nb-chars="1256">Ale nic nepomáhalo ani zoufalství, ani rouhání, ani písně. Po­hroma zdála se&nbsp;býti neodvratná, úplná a&nbsp;neúprosná jako Osud. U&nbsp;amfitheatru Pompeiova vznítila se&nbsp;skladiště konopí a&nbsp;provazů, jichž bylo mnoho potřebováno do&nbsp;cirků, arén a&nbsp;ke strojům všeho druhu, užívaných při hrách, a&nbsp;zároveň sousední stavení, obsahující sudy se&nbsp;smolou, kterou byly provazy mazány. Několik hodin celá ta&nbsp;část města, za&nbsp;kterou leželo Martovo pole, svítila tak jasně žlutým plamenem, že&nbsp;divákům, kteří zděšením jen z&nbsp;poloviny byli při smyslech, zdálo se&nbsp;nějakou dobu, že&nbsp;při všeobecné zkáze byl pořádek dne i&nbsp;noci rovněž změněn a&nbsp;že vidí sluneční záři. Ale potom krvavá, jednolitá záře zvítězila nade všemi ostatními barvami plamenů. Z&nbsp;ohnivého moře tryskaly k&nbsp;rozzářenému nebi takřka obrovské fontány a&nbsp;plamenné sloupy, rozestupující se&nbsp;nahoře v&nbsp;ohnivé chocholy a&nbsp;pera; vítr pak je&nbsp;uchvacoval, proměňoval ve&nbsp;zlaté niti a&nbsp;vlasy jisker a&nbsp;zanášel daleko ke&nbsp;Campanii až&nbsp;k&nbsp;horám Albským. Noc jasněla čím dále, tím více; vzduch sám byl, jak se&nbsp;zdálo, prosycen nejen září, nýbrž i&nbsp;plamenem. Tiber tekl jako živý oheň. Nešťastné město se&nbsp;měnilo v&nbsp;jediné peklo. Požár zachvacoval stále větší prostoru, útokem hnal na&nbsp;pahorky, rozléval se&nbsp;po&nbsp;rovinách, zatápěl údolí, zuřil, hučel, hřímal.</span></p>
        <p class="chunk" data-nb-ref-number="10" data-nb-words="3" data-nb-chars="13"><span class="idea" data-nb-ref-number="10" id="idea10" data-nb-words="3" data-nb-chars="13"><a href="#footnote-19288-437-backlink">437</a> Bůh ohně.</span></p>
        <p class="chunk" data-nb-ref-number="11" data-nb-words="6" data-nb-chars="36"><span class="idea" data-nb-ref-number="11" id="idea11" data-nb-words="6" data-nb-chars="36"><a href="#footnote-19288-438-backlink">438</a> Jeden ze&nbsp;sedmi římských pahorků.</span></p>
        <p class="chunk" data-nb-ref-number="12" data-nb-words="12" data-nb-chars="61"><span class="idea" data-nb-ref-number="12" id="idea12" data-nb-words="12" data-nb-chars="61"><a href="#footnote-19288-439-backlink">439</a> Flavius Vespasianus (Titus) – římský císař z&nbsp;1. st. n. l.</span></p>
        <p class="chunk" data-nb-ref-number="13" data-nb-words="18" data-nb-chars="115"><span class="idea" data-nb-ref-number="13" id="idea13" data-nb-words="18" data-nb-chars="115"><a href="#footnote-19288-440-backlink">440</a> „Na světlo přivádějící“, byl to&nbsp;přídomek bohyní Junony a&nbsp;Diany jako ochránkyň rodících žen a&nbsp;novorozených dětí.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-Cd5r3tjPx8Byfi7kY+v24Sqx39Oo+OBQKCxD67f2VGM="></script>
  </body>
</html>