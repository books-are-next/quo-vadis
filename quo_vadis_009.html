<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="V">
    <meta name="apple-mobile-web-app-capable" content="yes">
    <title>V</title>
    <link rel="stylesheet" href="./style/style.min.css" media="screen" integrity="sha256-PhfqaAweiKdn2pnNb3a10e47UPH+yJHC1cEki9Na3jo=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="self" href="quo_vadis_009.html">
    <meta name="nb-identifier" content="sienkiewicz-quo-vadis-de81e33">
    <meta name="nb-role" content="other">
  </head>
  <body data-nb-words="1178" data-nb-chars="7027" class="nb-role-other nb-custom-style">
    <nav role="doc-toc"></nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">V</span></h1>
        <p class="chunk" data-nb-ref-number="2" data-nb-words="44" data-nb-chars="278"><span class="idea" data-nb-ref-number="2" id="idea2" data-nb-words="44" data-nb-chars="278">Aulus nicméně právem tušil, že&nbsp;nebude předpuštěn před tvář Ne­ronovu. Bylo mu&nbsp;odpověděno, že&nbsp;Caesar je&nbsp;zaneprázdněn zpěvem s&nbsp;loutnistou Terpnem a&nbsp;že vůbec nepřijímá těch, kterých si&nbsp;ne­obeslal sám. Jinými slovy znamenalo to, aby se&nbsp;Aulus ani napříště nepokoušel sejíti se&nbsp;s&nbsp;ním.</span></p>
        <p class="chunk" data-nb-ref-number="3" data-nb-words="25" data-nb-chars="155"><span class="idea" data-nb-ref-number="3" id="idea3" data-nb-words="25" data-nb-chars="155">Naproti tomu Seneka, jakkoliv postonával horečkou, přijal sta­rého vůdce s&nbsp;úctou, jaká mu&nbsp;náležela, ale když vyslechl, oč&nbsp;mu&nbsp;běží, hořce se&nbsp;usmál a&nbsp;pravil:</span></p>
        <p class="chunk" data-nb-ref-number="4" data-nb-words="58" data-nb-chars="330"><span class="idea" data-nb-ref-number="4" id="idea4" data-nb-words="58" data-nb-chars="330">„Jednu jen službu ti&nbsp;mohu prokázati, šlechetný Plautie, totiž: abys nikdy nedal Caesarovi najevo, že&nbsp;mé&nbsp;srdce cítí tvoji bolest a&nbsp;že bych ti&nbsp;chtěl pomoci; neboť kdyby Caesar byl v&nbsp;tom směru jat podezřením sebemenším, věz, že&nbsp;by&nbsp;ti&nbsp;nevrátil Lygie, byť neměl k&nbsp;tomu žádných jiných důvodů nežli pouze ten, aby mi&nbsp;to&nbsp;udělal na&nbsp;zlost.“</span></p>
        <p class="chunk" data-nb-ref-number="5" data-nb-words="136" data-nb-chars="852"><span class="idea" data-nb-ref-number="5" id="idea5" data-nb-words="136" data-nb-chars="852">Neradil mu&nbsp;dále, aby se&nbsp;odebral k&nbsp;Tigellinovi ani k&nbsp;Vatiniovi ani k&nbsp;Viteliovi. Snad penězi bylo by&nbsp;u&nbsp;nich možno něco poříditi, snad by&nbsp;také chtěli něco udělati, aby pozlobili Petronia, jehož vliv snažili se&nbsp;podkopati, než pravděpodobně by&nbsp;prozradili před Caesarem, do&nbsp;jaké míry jest Lygie Plautiům drahá, a&nbsp;pak by&nbsp;ji&nbsp;Caesar tím méně vydal. Tu&nbsp;začal starý mudřec mluviti s&nbsp;trpkou ironií, kterou se&nbsp;obracel proti sobě samému: „Mlčel jsi, Plautie, mlčel jsi celá léta, ale Caesar nemá rád těch, kdo mlčí! Kterak jsi jen mohl nebýti uchvácen jeho krásou, ctností, zpěvem, jeho deklamací, vozatajstvím a&nbsp;básněmi! Kterak jen jsi mohl neoslavovati smrti Britanikovy, nepromluviti pochvalné řeči ku&nbsp;poctě matčina vraha a&nbsp;neprojeviti blahopřání nad zardoušením Oktavie! Chybí ti&nbsp;prozíravost, Aule, které my, co&nbsp;šťastně žijeme u&nbsp;dvora, máme v&nbsp;přiměřeném stupni.“</span></p>
        <p class="chunk" data-nb-ref-number="6" data-nb-words="18" data-nb-chars="119"><span class="idea" data-nb-ref-number="6" id="idea6" data-nb-words="18" data-nb-chars="119">Takto praviv, uchopil nádobku, kterou nosil za&nbsp;pasem, nabral vody z&nbsp;fontány impluvia, osvěžil zprahlé rty a&nbsp;pokračoval:</span></p>
        <p class="chunk" data-nb-ref-number="7" data-nb-words="102" data-nb-chars="556"><span class="idea" data-nb-ref-number="7" id="idea7" data-nb-words="102" data-nb-chars="556">„Ach, Nero má&nbsp;vděčné srdce! Miluje tě, protože jsi sloužil Římu a&nbsp;proslavil jeho jméno na&nbsp;pomezí světa, miluje mne, protože byl jsem mu&nbsp;mistrem v&nbsp;mládí. Proto vím, hleď, že&nbsp;ta&nbsp;voda zde není otrávena, a&nbsp;proto ji&nbsp;piji s&nbsp;klidem. Víno v&nbsp;mém domě bylo by&nbsp;méně bezpečno, ale jsi-li žízniv, směle se&nbsp;napij této vody! Vodovody ji&nbsp;přivádějí až&nbsp;z&nbsp;albanských hor, a&nbsp;kdo by&nbsp;ji&nbsp;chtěl otráviti, musil by&nbsp;otráviti všechny fontány v&nbsp;Římě. Jak vidíš, jest možno býti ještě bezpečen na&nbsp;tomto světě a&nbsp;míti klidné stáří. Jsem sice nemocen, ale to&nbsp;spíše duše stůně nežli tělo.“</span></p>
        <p class="chunk" data-nb-ref-number="8" data-nb-words="50" data-nb-chars="290"><span class="idea" data-nb-ref-number="8" id="idea8" data-nb-words="50" data-nb-chars="290">Byla to&nbsp;pravda. Senekovi chyběla duševní síla, jako měl na&nbsp;příklad Cornutus nebo Thrasea, a&nbsp;proto jeho život byl řadou ústupků, činěných zločinu. Sám to&nbsp;cítil, sám chápal, že&nbsp;vyznavač zásad Zenona z&nbsp;Cythia měl by&nbsp;kráčeti jinou cestou, a&nbsp;z&nbsp;té příčiny trpěl více nežli strachem ze&nbsp;samé smrti.</span></p>
        <p class="chunk" data-nb-ref-number="9" data-nb-words="8" data-nb-chars="47"><span class="idea" data-nb-ref-number="9" id="idea9" data-nb-words="8" data-nb-chars="47">Ale vůdce přerušil mu&nbsp;nyní jeho zatrpklé úvahy.</span></p>
        <p class="chunk" data-nb-ref-number="10" data-nb-words="57" data-nb-chars="332"><span class="idea" data-nb-ref-number="10" id="idea10" data-nb-words="57" data-nb-chars="332">„Šlechetný Annaee<a href="#footnote-19288-183">183</a>,“ řekl, „vím, jak se&nbsp;ti&nbsp;Caesar odměnil za&nbsp;péči, kterou jsi zahrnul jeho mladá léta. Ale původcem toho, že&nbsp;nám dítě bylo odňato, jest Petronius. Ukaž mi&nbsp;prostředky proti němu, ukaž mi&nbsp;vlivy, jimž podléhá, a&nbsp;sám konečně užij před ním veškeré své výmluvnosti, k&nbsp;jaké tě&nbsp;staré přátelství ke&nbsp;mně je&nbsp;s&nbsp;to nadchnouti.“</span></p>
        <p class="chunk" data-nb-ref-number="11" data-nb-words="90" data-nb-chars="551"><span class="idea" data-nb-ref-number="11" id="idea11" data-nb-words="90" data-nb-chars="551">„Petronius a&nbsp;já,“ odpověděl Seneka, „jsme lidé dvou opačných táborů. Prostředků, jak na&nbsp;něho vyzráti, neznám, vlivům nepodléhá ničím. Je&nbsp;možno, že&nbsp;přes všecku svou zkaženost má&nbsp;snad větší cenu nežli lotři, jimiž se&nbsp;Nero dnes obklopuje. Ale dokazovati mu, že&nbsp;se&nbsp;dopustil zlého činu, znamená jen plýtvati časem. Petronius již dávno pozbyl onoho smyslu, který rozeznává zlé od&nbsp;dobrého. Dokaž mu, že&nbsp;jeho jednání jest podlé, pak se&nbsp;zastydí. Až&nbsp;se&nbsp;s&nbsp;ním uvidím, řeknu mu: ‚Tvůj čin je&nbsp;hoden otroka, jemuž se&nbsp;dostalo svobody.‘ Nepomůže-li to, nepomůže nic.“</span></p>
        <p class="chunk" data-nb-ref-number="12" data-nb-words="6" data-nb-chars="30"><span class="idea" data-nb-ref-number="12" id="idea12" data-nb-words="6" data-nb-chars="30">„Díky i&nbsp;za to!“ odvětil vůdce.</span></p>
        <p class="chunk" data-nb-ref-number="13" data-nb-words="175" data-nb-chars="1081"><span class="idea" data-nb-ref-number="13" id="idea13" data-nb-words="175" data-nb-chars="1081">Pak se&nbsp;dal odnésti k&nbsp;Vinitiovi, jejž zastal při šermu s&nbsp;domácím lanistou<a href="#footnote-19288-184">184</a>. Aula při pohledu na&nbsp;mladého člověka, klidně se&nbsp;oddávajícího cvičení ve&nbsp;chvíli, kdy byl proveden útok proti Lygii, zachvátil hrozný hněv, který také, jakmile závěs za&nbsp;lanistou zapadl, propukl u&nbsp;něho proudem výčitek a&nbsp;urážek. Ale Vinitius, dověděv se, že&nbsp;Lygie byla odvlečena, zbledl tak strašlivě, že&nbsp;ani Aulus nemohl ho&nbsp;podezírati ani na&nbsp;chvíli z&nbsp;účastenství v&nbsp;únosu. Mladíkovo čelo se&nbsp;pokrylo krůpějemi potu; krev, která na&nbsp;chvíli se&nbsp;sběhla k&nbsp;srdci, vehnala se&nbsp;opět horkou vlnou do&nbsp;tváře, oči začaly sršeti jiskry, ústa chrliti nespořádané otázky. Žárlivost i&nbsp;vztek zmítaly jím střídavě jako vichřice. Zdálo se&nbsp;mu, že&nbsp;Lygie, překročivši jednou práh Caesarův, jest pro něho navždy ztracena. A&nbsp;když Aulus uvedl jméno Petroniovo, myslí mladého vojína proletělo podezření jako blesk, že&nbsp;si&nbsp;Petronius ztropil z&nbsp;něho smích, a&nbsp;že buďto chtěl darováním Lygie získati si&nbsp;nové přízně Caesarovy, nebo ji&nbsp;chtěl podržeti pro sebe. To, že&nbsp;by&nbsp;někdo, spatřiv Lygii, nezatoužil ihned po&nbsp;ní, nemohl srovnati ve&nbsp;své hlavě.</span></p>
        <p class="chunk" data-nb-ref-number="14" data-nb-words="16" data-nb-chars="99"><span class="idea" data-nb-ref-number="14" id="idea14" data-nb-words="16" data-nb-chars="99">Prchlivost, v&nbsp;jeho rodě dědičná, uchvátila jej nyní jako zběsilý kůň a&nbsp;zbavovala ho&nbsp;jasného vědomí.</span></p>
        <p class="chunk" data-nb-ref-number="15" data-nb-words="45" data-nb-chars="235"><span class="idea" data-nb-ref-number="15" id="idea15" data-nb-words="45" data-nb-chars="235">„Vůdce,“ řekl trhaným hlasem, „vrať se&nbsp;domů a&nbsp;čekej na&nbsp;mne…! Věz, že&nbsp;kdyby Petronius byl mým otcem, přec jen bych se&nbsp;na&nbsp;něm pomstil za&nbsp;to, že&nbsp;Lygii bylo ublíženo! Vrať se&nbsp;domů a&nbsp;čekej na&nbsp;mne! Ani Petronius, ani Caesar nebudou ji&nbsp;míti!“</span></p>
        <p class="chunk" data-nb-ref-number="16" data-nb-words="13" data-nb-chars="83"><span class="idea" data-nb-ref-number="16" id="idea16" data-nb-words="13" data-nb-chars="83">Pak obrátil zaťaté pěsti k&nbsp;voskovým oblečeným poprsím, stojícím v&nbsp;atriu, a&nbsp;propukl:</span></p>
        <p class="chunk" data-nb-ref-number="17" data-nb-words="9" data-nb-chars="56"><span class="idea" data-nb-ref-number="17" id="idea17" data-nb-words="9" data-nb-chars="56">„Při těchto smrtelných poprsích spíše zabiji sebe i&nbsp;ji!“</span></p>
        <p class="chunk" data-nb-ref-number="18" data-nb-words="27" data-nb-chars="158"><span class="idea" data-nb-ref-number="18" id="idea18" data-nb-words="27" data-nb-chars="158">To&nbsp;praviv, prudce sebou trhl, a&nbsp;ještě jednou vmetnuv Aulovi slovo: „Čekej na&nbsp;mne!“&nbsp;– vyběhl z&nbsp;atria jako šílený a&nbsp;letěl k&nbsp;Petroniovi, rozrážeje cestou chodce.</span></p>
        <p class="chunk" data-nb-ref-number="19" data-nb-words="123" data-nb-chars="748"><span class="idea" data-nb-ref-number="19" id="idea19" data-nb-words="123" data-nb-chars="748">Aulus vrátil se&nbsp;domů s&nbsp;jakousi útěchou. Domníval se, že&nbsp;přemluvil-li Petronius Caesara, aby Lygie byla odvlečena za&nbsp;tím účelem, aby odevzdána byla Vinitiovi, zavede ji&nbsp;Vinitius do&nbsp;jejich domu. Konečně byla mu&nbsp;nemalou útěchou myšlenka, že&nbsp;Lygie, nedostane-li se&nbsp;jí&nbsp;pomoci, bude pomstěna a&nbsp;smrtí uchráněna hanby. Věřil, že&nbsp;Vinitius provede vše, co&nbsp;slíbil. Viděl jeho vztek a&nbsp;znal ohnivost, vrozenou celému tomu rodu. On&nbsp;sám, ačkoliv měl Lygii rád jako vlastní otec, byl by&nbsp;ji&nbsp;raději zabil, nežli vydal Caesarovi, a&nbsp;kdyby nebylo ohledu k&nbsp;synovi, poslednímu potomku rodu, byl by&nbsp;tak jistě učinil. Aulus byl voják, o&nbsp;stoicích sotva slyšel, ale povahou nebyl jich dalek, a&nbsp;podle jeho pojmů, podle jeho hrdosti připadala mu&nbsp;smrt lehčí a&nbsp;lepší nežli hanba.</span></p>
        <p class="chunk" data-nb-ref-number="20" data-nb-words="62" data-nb-chars="360"><span class="idea" data-nb-ref-number="20" id="idea20" data-nb-words="62" data-nb-chars="360">Vrátiv se&nbsp;domů, upokojil Pomponii, sdělil se&nbsp;s&nbsp;ní o&nbsp;svoji útěchu a&nbsp;oba začali očekávati zprávy od&nbsp;Vinitia. Chvílemi, když se&nbsp;v&nbsp;atriu ozývaly kroky některého z&nbsp;otroků, soudili, že&nbsp;to&nbsp;snad Vinitius přivádí jim zpět milované dítě, a&nbsp;byli hotovi z&nbsp;hloubi duše požehnati oběma. Ale čas ubíhal a&nbsp;žádná zvěst nepřicházela. Teprve k&nbsp;večeru ozvalo se&nbsp;kladívko na&nbsp;vrata.</span></p>
        <p class="chunk" data-nb-ref-number="21" data-nb-words="37" data-nb-chars="212"><span class="idea" data-nb-ref-number="21" id="idea21" data-nb-words="37" data-nb-chars="212">Za&nbsp;chvíli vstoupil otrok a&nbsp;odevzdal Aulovi list. Starý vůdce, jak­koliv rád dával najevo svoji sebevládu, přece jen vzal jej rukou poněkud se&nbsp;třesoucí a&nbsp;začal čísti s&nbsp;takovým chvatem, jako by&nbsp;šlo o&nbsp;celý jeho dům.</span></p>
        <p class="chunk" data-nb-ref-number="22" data-nb-words="14" data-nb-chars="78"><span class="idea" data-nb-ref-number="22" id="idea22" data-nb-words="14" data-nb-chars="78">Pojednou se&nbsp;mu&nbsp;tvář zasmušila, jako by&nbsp;na&nbsp;ni&nbsp;padl stín od&nbsp;přeletujícího mraku.</span></p>
        <p class="chunk" data-nb-ref-number="23" data-nb-words="6" data-nb-chars="35"><span class="idea" data-nb-ref-number="23" id="idea23" data-nb-words="6" data-nb-chars="35">„Čti!“ řekl, obrátiv se&nbsp;k&nbsp;Pomponii.</span></p>
        <p class="chunk" data-nb-ref-number="24" data-nb-words="7" data-nb-chars="42"><span class="idea" data-nb-ref-number="24" id="idea24" data-nb-words="7" data-nb-chars="42">Pomponie vzala list a&nbsp;četla, co&nbsp;následuje:</span></p>
        <p class="chunk" data-nb-ref-number="25" data-nb-words="26" data-nb-chars="146"><span class="idea" data-nb-ref-number="25" id="idea25" data-nb-words="26" data-nb-chars="146">–&nbsp;Markus Vinitius pozdrav Aulu Plautiovi! Co&nbsp;se&nbsp;stalo, stalo se&nbsp;z&nbsp;vůle Caesarovy, před kterou skloňte hlavy, jako skláníme i&nbsp;my, já&nbsp;s&nbsp;Petroniem.&nbsp;–</span></p>
        <p class="chunk" data-nb-ref-number="26" data-nb-words="4" data-nb-chars="26"><span class="idea" data-nb-ref-number="26" id="idea26" data-nb-words="4" data-nb-chars="26">Pak nastalo dlouhé mlčení.</span></p>
        <p class="chunk" data-nb-ref-number="27" data-nb-words="4" data-nb-chars="25"><span class="idea" data-nb-ref-number="27" id="idea27" data-nb-words="4" data-nb-chars="25"><a href="#footnote-19288-183-backlink">183</a> Rodné jméno Senekovo.</span></p>
        <p class="chunk" data-nb-ref-number="28" data-nb-words="15" data-nb-chars="102"><span class="idea" data-nb-ref-number="28" id="idea28" data-nb-words="15" data-nb-chars="102"><a href="#footnote-19288-184-backlink">184</a> Šermířský mistr, který také přijímal do&nbsp;služeb nebo prodával vycvičené gladiátory k&nbsp;veřejným hrám.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-Cd5r3tjPx8Byfi7kY+v24Sqx39Oo+OBQKCxD67f2VGM="></script>
  </body>
</html>