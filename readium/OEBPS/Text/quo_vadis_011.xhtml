<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>quo_vadis-8</title>
		<link href="../Styles/quo_vadis_idstyles.css" rel="stylesheet" type="text/css"/>
	</head>
	<body id="quo_vadis" xml:lang="cs-CZ" xmlns:xml="http://www.w3.org/XML/1998/namespace">
		<div>
			<p id="toc_marker-7" class="MLP-uroven2-kapitola para-style-override-1">VII</p>
			<p class="MLP-text-bez1radku para-style-override-1">Před Akté, bývalou Neronovou milenkou, skláněly se kdysi nejvyšší hlavy Říma. Ale ani tenkrát <a id="x.19370"></a>se nechtěla vměšovati do veřejných záležitostí, a&nbsp;využívala-li někdy svého vlivu na mladého vládce, tedy jen proto, aby si vyprosila pro někoho milost. Tichá a&nbsp;pokorná, získala si vděčnosti mnohých, nikoho pak neučinila svým nepřítelem. Nedovedla jí nenáviděti ani Oktavie. Žárlivým připadala příliš málo nebezpečna. Vědělo se o&nbsp;ní, že stále miluje Nerona láskou smutnou a&nbsp;bolestnou, která žije nikoli již nadějí, nýbrž pouze vzpomínkami na chvíle, ve kterých Nero byl nejen mladší a&nbsp;milující, nýbrž i&nbsp;lepší. Vědělo se, že nemůže od těch vzpomínek odtrhnouti duši a&nbsp;mysl, ale že ničeho již nečeká. Protože pak nebylo opravdu obavy, že by se k&nbsp;ní Caesar vrátil, hledělo se na ni jako na bytost úplně bezbrannou, a&nbsp;z&nbsp;té příčiny byla ponechávána na pokoji. Poppaea pokládala ji pouze za tichou služebnici, tak dalece neškodnou, že se ani nedožadovala toho, aby byla z&nbsp;paláce odstraněna.</p>
			<p class="MLP-text para-style-override-1">Protože však Caesar kdysi ji miloval a&nbsp;opustil ji, neponíživ ji, klidným, ano i&nbsp;poněkud vlídným způsobem, chovali se k&nbsp;ní poněkud šetrně. Nero, obdařiv jí svobodou, vykázal jí v&nbsp;paláci byt a&nbsp;v&nbsp;něm zvláštní cubiculum a&nbsp;hlouček lidí ze služebnictva. A&nbsp;když svého času Pallas a&nbsp;Narcis, ač to byli Claudiovi osvobozenci, nejen zasedali s&nbsp;Claudiem k&nbsp;hostinám, nýbrž i&nbsp;jako význační činitelé zaujímali čestná místa, byla i&nbsp;ona zvána někdy k&nbsp;tabuli Caesarově. Dělalo se to snad proto, že její lepá postava byla skutečnou ozdobou hostiny. Ostatně, Caesar ve výběru společnosti přestal již dávno míti na zření jakékoli ohledy. K&nbsp;jeho stolu zasedala nejrůznorodější směs lidí všelikých stavů a&nbsp;povolání. Byli mezi nimi senátoři, ale převážně tací, kteří souhlasili s&nbsp;tím, aby zároveň byli šašky. Byli tu staří i&nbsp;mladí patriciové<span class="char-style-override-1"><a id="footnote-19288-192-backlink" class="footnote-link" href="#footnote-19288-192">192</a></span>, lačnící po rozkoši, přepychu a&nbsp;požitcích. Bývaly tu ženy honosící se velikými jmény, ale nerozpakující se vkládati si večer plavé paruky a&nbsp;hledati pro zábavu dobrodružství na tmavých ulicích. Bývali tu i&nbsp;vysocí úředníci a&nbsp;kněží, kteří při plných pohárech rádi si tropili posměch z&nbsp;vlastních bohů, vedle nich pak směs všelikého druhu, skládající se ze zpěváků, mimů, hudebníků, tanečníků a&nbsp;tanečnic, z&nbsp;básníků, kteří přednášejíce verše, myslili na sestercie, které jim za pochvalu básní Caesarových mohou padnouti do klína; z&nbsp;filosofů-hladomorů, žádostivýma očima sledujících podávaná jídla, konečně z&nbsp;proslulých vozatajů, umělců, divotvorců, mluvků, šašků, konečně ze všelijakých, pro hloupost nebo módu na jednodenní znamenitosti pasovaných pobudů, mezi nimiž nechyběli ani tací, kteří dlouhými vlasy si zakrývali uši, propíchané na znamení otroctví.</p>
			<p class="MLP-text para-style-override-1">Ti slavnější uléhali přímo ke stolům, ti menší sloužili k&nbsp;vyražení mezitím, co se jedlo, čekajíce na chvíli, až jim služebnictvo dovolí, aby se vrhli na zbytky jídel a&nbsp;nápojů. Hosty toho druhu dodávali Tigellinus, Vatinius a&nbsp;Vitelius, hostům pak musili nejednou vypomoci šatstvem, přiměřeným pokojům Caesara, který ostatně míval rád takovou společnost, cítě se v&nbsp;ní nejvolnějším. Přepych dvora zdobil všecko a&nbsp;všecko pokrýval leskem. Velicí malí potomci vznešených rodů i&nbsp;lůzy z&nbsp;městské dlažby, vynikající umělci i&nbsp;chatrné paběrky z&nbsp;talentů hrnuli se do paláce, aby nasytili oči nádherou, která převyšovala lidské představy, a&nbsp;přiblížili se ke štědrému dárci všeliké milosti, bohatství a&nbsp;dobra, dárci, jehož jediný rozmar mohl sice strhnouti do prachu, ale také povznésti do závratné výše.</p>
			<p class="MLP-text para-style-override-1">Toho dne i&nbsp;Lygie měla se účastniti podobné hostiny. Strach, nejistota a&nbsp;zmámenost, jež nijak nepřekvapovala po náhlé události, bojovaly v&nbsp;ní s&nbsp;touhou po odporu. Bála se Caesara, bála se lidí, bála se paláce, jehož hlučný šum ji zbavoval jasného vědomí, bála se hostin, o&nbsp;jejich neřestech slyšela od Aula, od Pomponie Greciny a&nbsp;jejich přátel. Jako mladé dívce nebylo jí to naprosto neznámo, poněvadž pojem zlého za oněch dob záhy se dostával až ke sluchu panenskému. Věděla proto, že v&nbsp;tomto paláci jí hrozí zkáza, před kterou ji ostatně varovala ve chvíli rozloučení i&nbsp;Pomponie. Majíc však mladou, se zkažeností neobeznámenou duši a&nbsp;horlivě vyznávajíc učení, vštípené jí od nevlastní matky, slíbila, že se bude brániti proti oné zkáze: matce, sobě a&nbsp;zároveň i&nbsp;tomu božskému učiteli, v&nbsp;nějž nejen věřila, nýbrž kterého milovala svým zpola dětským srdcem za slast učení, za hořkost smrti a&nbsp;za slávu zmrtvýchvstání.</p>
			<p class="MLP-text para-style-override-1">Byla také jista, že nyní již ani Aulus, ani Pomponie Grecina nebudou odpovědni za její činy, a&nbsp;proto se zamýšlela, nebude-li lépe, když se vzepře a&nbsp;na hostinu nepůjde. Z&nbsp;jedné strany strach a&nbsp;nepokoj hovořily v&nbsp;její duši hlasitě, z&nbsp;druhé rodila se v&nbsp;ní touha, aby ukázala odvahu, vytrvalost, odhodlání proti mukám i&nbsp;smrti. Vždyť božský učitel tak ukládal. Vždyť sám dal příklad. Vždyť jí Pomponie vypravovala, že horlivější jednotlivci mezi vyznavači přejí si z&nbsp;té duše takové zkoušky a&nbsp;modlí se<span class="char-style-override-2"> </span>za ni. Také Lygii, když ještě byla v&nbsp;domě Aulů, zmocňovala se chvílemi taková touha. Viděla se jako mučednice, s&nbsp;ranami na rukou i&nbsp;na nohou, bílá jako sníh, krásná nadpozemskou spanilostí, nesená do oblak anděly právě tak bílými; a&nbsp;podobnými vidinami kochala se její obraznost. Bylo v tom hodně dětských přeludů, ale bylo také trochu záliby v&nbsp;sobě samé a&nbsp;tu zálibu tlumila Pomponie. Nyní pak, kdy vzdor proti vůli Caesarově mohl míti vzápětí krutý trest, a&nbsp;když v&nbsp;blouznivém zamyšlení vídaná muka mohla se státi skutečností, připojila se ke krásným vidinám a&nbsp;zálibám ještě jakási zvědavost, jež splynula vjedno se strachem, jak bude potrestána a&nbsp;jaký druh mučení bude pro ni vymyšlen.</p>
			<p class="MLP-text para-style-override-1">A&nbsp;tak její zpola ještě dětská duše kolísala na dvě strany. Leč Akté, zvěděvši o&nbsp;tom kolísání, pohlédla na ni s&nbsp;takovým údivem, jako by dívka mluvila v&nbsp;horečce. Projeviti vzdor proti vůli Caesarově? Vydati se v&nbsp;nebezpečí jeho hněvu? Na to je třeba býti snad dítětem, které neví, co mluví. Z&nbsp;vlastních slov Lygiiných totiž vychází najevo, že vlastně není rukojmím, nýbrž dívkou zapomenutou svým národem. Nechrání ji žádný zákon národa, a&nbsp;kdyby i&nbsp;nakrásně chránil, Caesar jest dosti mocný, aby ve chvíli hněvu jej rozšlapal. Caesarovi se zalíbilo vzíti ji k&nbsp;sobě a&nbsp;od toho okamžiku rozhoduje o&nbsp;ní on. Od toho okamžiku jest podrobena jeho vůli, nad kterou není jiné v&nbsp;světě.</p>
			<p class="MLP-text para-style-override-1">„Tak jest,“ pokračovala, „i já jsem čítala listy Pavla z&nbsp;Tarsu, i&nbsp;já vím, že nad zemí jest Bůh a&nbsp;že je Syn boží, který vstal z mrtvých, ale na zemi jest jen Caesar. Měj to na paměti, Lygie! Vím také, že tvé učení ti nedovoluje, abys byla tím, čím jsem byla já, a&nbsp;že nastane-li vám jako stoikům, o&nbsp;nichž mi vypravoval Epiktét<span class="char-style-override-1"><a id="footnote-19288-193-backlink" class="footnote-link" href="#footnote-19288-193">193</a></span>, nutnost, abyste volili mezi zneuctěním a&nbsp;smrtí, smíte voliti pouze smrt. Ale zdaž můžeš tušiti, že na tě čeká smrt, a&nbsp;ne zneuctění? Což jsi neslyšela o&nbsp;dceři Sejanově<span class="char-style-override-1"><a id="footnote-19288-194-backlink" class="footnote-link" href="#footnote-19288-194">194</a></span>, která byla ještě malé děvčátko a&nbsp;jež z&nbsp;rozkazu Tiberiova, aby zadost bylo učiněno zákonu, který zakazuje trestati dívky smrtí, musila se podrobiti hanbě nežli skonu? Lygie, Lygie, nedráždi Caesara! Až přijde rozhodná chvíle, kdy budeš musit voliti mezi zneuctěním a&nbsp;smrtí, zachováš se tak, jak ti ukládá tvá Pravda, ale nevyhledávej zkázy dobrovolně a&nbsp;nedráždi z&nbsp;malicherné příčiny pozemského, přitom však ukrutného boha!“</p>
			<p class="MLP-text para-style-override-1">Akté mluvila s&nbsp;velikou lítostí, ano i&nbsp;se zápalem, a&nbsp;jsouc po přirozenosti poněkud krátkozraká, přisunula svoji něžnou tvář blíže ke tváři Lygie, jako by se chtěla přesvědčiti, jakým dojmem působí její slova.</p>
			<p class="MLP-text para-style-override-1">Lygie pak, vrhnuvši se jí rukama kolem krku s&nbsp;důvěřivostí dítěte, řekla:</p>
			<p class="MLP-text para-style-override-1">„Jsi dobrá, Akté!“</p>
			<p class="MLP-text para-style-override-1">Akté, dojata pochvalou i&nbsp;důvěřivostí, přitiskla dívku k&nbsp;srdci a&nbsp;pak, vyprostivši se z&nbsp;jejího objetí, odpověděla:</p>
			<p class="MLP-text para-style-override-1">„Mé štěstí minulo i&nbsp;radost minula, ale nejsem zlá.“</p>
			<p class="MLP-text para-style-override-1">Potom jala se choditi rychlými kroky po jizbě a&nbsp;mluviti se zoufalstvím jako k&nbsp;sobě:</p>
			<p class="MLP-text para-style-override-1">„Ne, ani on nebyl zlý! Také on se tehdy domníval, že je dobrý, a&nbsp;chtěl býti dobrým. Vím o&nbsp;tom nejlépe. To všecko přišlo později… když přestal milovati… To jiní jej učinili takovým&nbsp;– to jiní&nbsp;– a&nbsp;Poppaea!“</p>
			<p class="MLP-text para-style-override-1">Tu se její řasy pokryly slzami. Lygie těkala za ní nějakou dobu svýma modrýma očima, až konečně řekla:</p>
			<p class="MLP-text para-style-override-1">„Ty ho lituješ, Akté?“</p>
			<p class="MLP-text para-style-override-1">„Lituji!“ dutě odpověděla Řekyně.</p>
			<p class="MLP-text para-style-override-1">A&nbsp;opět začala choditi, majíc bezradnou tvář a&nbsp;ruce sevřeny jako bolestí.</p>
			<p class="MLP-text para-style-override-1">A&nbsp;Lygie ptala se nesměle dále:</p>
			<p class="MLP-text para-style-override-1">„Ty jej dosud miluješ, Akté?“</p>
			<p class="MLP-text para-style-override-1">„Miluji…“</p>
			<p class="MLP-text para-style-override-1">Za chvíli pak dodala:</p>
			<p class="MLP-text para-style-override-1">„Jeho nemiluje nikdo kromě mne…“</p>
			<p class="MLP-text para-style-override-1">Nastalo mlčení, za kterého se Akté snažila nabýti opět klidu, porušeného vzpomínkami, a&nbsp;když konečně její tvář vzala na se opětně obvyklý výraz tichého smutku, Akté řekla:</p>
			<p class="MLP-text para-style-override-1">„Mluvme o&nbsp;tobě, Lygie! Ani nemysli na to, že se Caesarovi postavíš na odpor! To by bylo šílenství. Upokoj se konečně! Znám dobře tento dům a&nbsp;mám za to, že se strany Caesarovy nic ti nehrozí. Kdyby Nero byl rozkázal, abys byla unesena pro něho, nebyli by tě přivedli na Palatin. Zde vládne Poppaea, kdežto Nero od té chvíle, co mu povila dceru, jest ještě více pod její vládou… Ne! Nero sice poručil, abys byla u&nbsp;hostiny, ale dosud tě neviděl, neptal se po tobě, a&nbsp;proto mu na tobě nezáleží. Snad tě odňal Aulovi a&nbsp;Pomponii jen ze zlosti proti nim… Mně Petronius psal, abych o&nbsp;tebe pečovala, a&nbsp;protože psala, jak víš, i&nbsp;Pomponie, snad se spolu dohodli. Snad učinil tak na její prosbu. Je-li tomu tak, bude-li on pečovati o&nbsp;tebe na její prosbu, nic ti nehrozí, a&nbsp;kdož dokonce i&nbsp;ví, nepošle-li tě Nero na jeho domluvy k&nbsp;Aulům. Nevím, zda Nero jej má ve veliké lásce, ale vím, že zřídka kdy se odvažuje býti jiného mínění nežli on.“</p>
			<p class="MLP-text para-style-override-1">„Ach, Akté!“ odpověděla Lygie. „Petronius byl u&nbsp;nás dříve, nežli mne odvlekli, a&nbsp;moje matka byla přesvědčena, že Nero požádal na jeho naléhání, abych byla vydána.“</p>
			<p class="MLP-text para-style-override-1">„To by bylo zlé!“ řekla Akté.</p>
			<p class="MLP-text para-style-override-1">Ale zamyslivši se na chvíli, pokračovala:</p>
			<p class="MLP-text para-style-override-1">„Možná však, že se Petronius jen podřekl před Neronem u&nbsp;nějaké večeře, že viděl u&nbsp;Aulů ženu rukojmí Lygů, a&nbsp;Nero, který je žárliv na svoji moc, zatoužil po tobě pouze proto, že všichni rukojmí náležejí Caesarovi. Ostatně, nemá rád ani Aula, ani Pomponie… Nikoli, nezdá se mi, že by Petronius, kdyby tě chtěl odníti Aulovi, použil takového prostředku… Nevím, je-li Petronius lepší nežli ti, kteří obklopují Caesara, ale jest jiný… Konečně možná, že mimo něj najdeš ještě někoho, kdo by se tě chtěl ujmouti. Nepoznala jsi u&nbsp;Aulů někoho z&nbsp;blízkých Caesarových?“</p>
			<p class="MLP-text para-style-override-1">„Vídala jsem Vespasiana a&nbsp;Tita.“</p>
			<p class="MLP-text para-style-override-1">„Caesar jich nemá rád.“</p>
			<p class="MLP-text para-style-override-1">„A&nbsp;Seneku.“</p>
			<p class="MLP-text para-style-override-1">„Stačí, aby Seneka poradil, a&nbsp;Nero se zachová jinak.“</p>
			<p class="MLP-text para-style-override-1">Jasná tvář Lygiina začala se pokrývati ruměncem. „A&nbsp;Vinitia…“</p>
			<p class="MLP-text para-style-override-1">„Neznám ho.“</p>
			<p class="MLP-text para-style-override-1">„Je to Petroniův příbuzný, který se nedávno vrátil z&nbsp;Arménie…“</p>
			<p class="MLP-text para-style-override-1">„Myslíš, že Nero jej vidí rád?“</p>
			<p class="MLP-text para-style-override-1">„Vinitia mají rádi všichni.“</p>
			<p class="MLP-text para-style-override-1">„A&nbsp;chtěl by se tě ujmouti?“</p>
			<p class="MLP-text para-style-override-1">„Ano.“</p>
			<p class="MLP-text para-style-override-1">Akté se tesklivě usmála a&nbsp;řekla:</p>
			<p class="MLP-text para-style-override-1">„Pak jej spatříš u&nbsp;hostiny určitě. Dostaviti se k&nbsp;ní musíš, předně proto, že musíš… Jen dítě, jako jsi ty, mohlo by pomysliti na něco jiného. Za druhé, chceš-li se vrátiti do domu Aulů, najdeš příležitost, abys požádala Petronia i&nbsp;Vinitia, aby svým vlivem vyjednali pro tebe oprávnění k&nbsp;návratu. Kdyby tu byli, řekli by ti totéž, co já: že by bylo šílenstvím a&nbsp;zkázou pokusiti se o&nbsp;vzdor. Caesar sice by si nemusil všimnouti tvé nepřítomnosti, ale kdyby si povšiml a&nbsp;pomyslil si, že ses opovážila vzepříti se jeho vůli, nebylo by pro tebe spásy… Pojď, Lygie…! Slyšíš ten hluk v&nbsp;domě? Slunce zapadá a&nbsp;hosté se začnou již brzy scházeti.“</p>
			<p class="MLP-text para-style-override-1">„Máš pravdu, Akté,“ odpověděla Lygie, „poslechnu tvé rady.“</p>
			<p class="MLP-text para-style-override-1">Kolik v&nbsp;tom rozhodnutí bylo touhy, aby spatřila Vinitia a&nbsp;Petronia, kolik ženské zvědavosti, aby jednou v&nbsp;životě uzřela takovou hostinu a&nbsp;u&nbsp;ní Caesara, dvůr, proslavenou Poppaeu a&nbsp;jiné krásky a&nbsp;všechen ten neslýchaný přepych, o&nbsp;němž byly v&nbsp;Římě vypravovány divy, Lygie sama jistě nebyla si ani vědoma. Ale Akté měla svým způsobem pravdu a&nbsp;dívka to dobře cítila. Jíti musila, a&nbsp;když tedy nezbytí a&nbsp;prostý rozum podepřely tajné pokušení, přestala váhati.</p>
			<p class="MLP-text para-style-override-1">Akté zavedla ji potom do vlastního unctuaria, aby ji natřela mastmi a&nbsp;oblékla, a&nbsp;přesto, že v&nbsp;domě Caesarově nebyl nedostatek otrokyň a&nbsp;Akté měla jich mnoho pro osobní služby, přece jen ze soucitu k&nbsp;dívce, jejíž nevinnost a krása dojaly její srdce, umínila si, že ji oblékne sama. A&nbsp;hned se ukázalo, že v&nbsp;mladé Řekyni přes její smutek a&nbsp;přes to, že čítala listy Pavla z&nbsp;Tarsu, zůstalo ještě mnoho z&nbsp;bývalé duše helénské, ke které krása těla promlouvala důrazněji nežli všecko ostatní na světě. Svléknuvši Lygii do naha, při pohledu na její vnady, hebké a&nbsp;přitom plné, utvořené jako z&nbsp;perlové hmoty a&nbsp;růží, nemohla zadržeti v&nbsp;sobě výkřik údivu, a&nbsp;poodstoupivši na několik kroků, hleděla u&nbsp;vytržení na tuto jarní postavu neskonalé krásy.</p>
			<p class="MLP-text para-style-override-1">„Lygie!“ zvolala konečně. „Jsi stokrát spanilejší nežli Poppaea!“</p>
			<p class="MLP-text para-style-override-1">Ale dívka, vychovávaná v&nbsp;přísném domě Pomponie, kde cudnosti bylo šetřeno i&nbsp;tehdy, když bývaly ženy samy mezi sebou, stála tu rozkošná jako čarokrásný sen, harmonická jako dílo Praxitelovo<span class="char-style-override-1"><a id="footnote-19288-195-backlink" class="footnote-link" href="#footnote-19288-195">195</a></span> nebo jako píseň, ale zmatená, růžová studem, s&nbsp;koleny k&nbsp;sobě sraženými, s&nbsp;řasami svěšenými na oči. Konečně, zvednuvši náhlým pohybem ruce, vytáhla jehlice, jež poutaly vlasy, a&nbsp;v&nbsp;jediné chvíli, jediným trhnutím hlavy, zahalila se jimi jako pláštěm.</p>
			<p class="MLP-text para-style-override-1">Akté, přistoupivši k&nbsp;ní a&nbsp;dotýkajíc se tmavých proudů vlasů, pravila:</p>
			<p class="MLP-text para-style-override-1">„Ó,&nbsp;jaké ty máš vlasy…! Neposypu jich zlatým pudrem, ony samy se lesknou na záhybech leckde jako zlato… Nanejvýše snad přidám tu a&nbsp;tam zlatého poprašku, ale jen lehce, lehce, jako by měl zjasniti paprsek… Jest asi zázračná vaše lygijská země, kde se rodí takové dívky!“</p>
			<p class="MLP-text para-style-override-1">„Nepamatuji se na ni,“ odvětila Lygie. „Ursus mi pouze říkal, že jsou u&nbsp;nás lesy a&nbsp;lesy a&nbsp;jen lesy.“</p>
			<p class="MLP-text para-style-override-1">„A&nbsp;v&nbsp;lesích kvetou květy,“ mluvila Akté, smáčejíc ruce ve váze, plné verveny, a&nbsp;navlhčujíc jí Lygiiny vlasy.</p>
			<p class="MLP-text para-style-override-1">Ukončivši tuto práci, začala potírati celé její tělo vonnými oleji z&nbsp;Arábie a&nbsp;potom ji oblékla do měkké tuniky zlaté barvy bez rukávů, přes kterou mělo přijíti sněhobílé peplum. Protože však dříve bylo nutno učesati vlasy, zahalila ji prozatím do jakéhosi volného roucha, zvaného synthesis<span class="char-style-override-1"><a id="footnote-19288-196-backlink" class="footnote-link" href="#footnote-19288-196">196</a></span>, a&nbsp;posadivši ji na křeslo, odevzdala ji na chvíli do rukou otrokyň, aby zpovzdálí dohlédla na česání. Dvě otrokyně současně začaly natahovati na Lygiiny nožky bílé, nachem prošívané střevíčky, přivazujíce je zlatými stužkami k&nbsp;úbělovým kotníkům křížem. Když konečně bylo česání skončeno, bylo na ni složeno peplum do rozkošných, lehkých záhybů, načež Akté, připnuvši jí perly na šíji a&nbsp;dotknuvši se vlasů na zvlněných místech zlatým popraškem, poručila, aby otrokyně oblékly nyní ji samu, těkajíc po celou dobu horoucíma očima po Lygii.</p>
			<p class="MLP-text para-style-override-1">Ale záhy byla hotova, a&nbsp;když před hlavní branou začaly se ukazovati teprve první lektiky, vešly obě do postranního kryptoportyka, ze kterého bylo viděti na hlavní bránu, vnitřní galerie a&nbsp;nádvoří, obklopené sloupovím z&nbsp;numidského mramoru.</p>
			<p class="MLP-text para-style-override-1">Postupně přicházelo stále více lidí pod vznosnou klenbou brány, nad kterou skvělá kvadriga Lisippova<span class="char-style-override-1"><a id="footnote-19288-197-backlink" class="footnote-link" href="#footnote-19288-197">197</a></span> zdála se unášeti vysoko do vzduchu Apollona a&nbsp;Dianu. Lygiiny oči byly uchváceny nádherným výhledem, o&nbsp;němž ji skromný dům Aulův nemohl dáti nejmenší představy. Byla to chvíle západu slunce a&nbsp;jeho poslední paprsky padaly na žlutý, numidský mramor sloupů, který v&nbsp;těch lescích zářil jako zlato a&nbsp;zároveň přecházel do růžova. Mezi sloupy, vedle bílých soch Danaid<span class="char-style-override-1"><a id="footnote-19288-198-backlink" class="footnote-link" href="#footnote-19288-198">198</a></span> a&nbsp;jiných, které představovaly bohy nebo hrdiny, proudily davy lidí, mužů i&nbsp;žen, podobajících se rovněž sochám, majícím totiž na sobě tógy, pepla a&nbsp;stoly, splývající s&nbsp;půvabem k&nbsp;zemi v&nbsp;měkkých záhybech, na nichž dohasínaly lesky zapadajícího slunce. Obrovský Herkules s&nbsp;hlavou ještě ve světle, kdežto od prsou pohroužený do stínu, jejž vrhal sloup, díval se shora na ony davy. Akté ukazovala Lygii senátory v&nbsp;tógách se širokým lemováním, v&nbsp;barevných tunikách a&nbsp;s&nbsp;půlměsíci na obuvi, rytíře a&nbsp;slavné umělce i&nbsp;římské dámy, oděné tu po způsobu římském, tu zase řeckém, tu ve fantastické východní kroje, s&nbsp;vlasy upravenými jako věže, jako pyramidy nebo očesanými po vzoru bohyň nízko na hlavě a&nbsp;zdobenými květy. Mnoho mužů a&nbsp;mnoho žen uváděla Akté jmény, připojujíc k&nbsp;nim stručné a&nbsp;někdy i&nbsp;hrozné historie, jež Lygii naplňovaly strachem, obdivem, úžasem. Byl to pro ni zvláštní svět, jehož krásou se opájely její oči, ale jehož rozporů nedovedl chápati její dívčí rozum. V&nbsp;těch červáncích na nebi, v&nbsp;těch řadách nehybných sloupů, jež se ztrácely v&nbsp;dáli, i&nbsp;v&nbsp;těch lidech, podobajících se sochám, byl jakýsi veliký klid; zdálo se, že mezi těmi přímočarými mramory měli by žíti jacísi polobohové, zbavení starostí, zkonejšení a&nbsp;šťastní, a&nbsp;zatím tichý hlas Akté odhaloval rychle za sebou stále jiná strašlivá tajemství i&nbsp;tohoto paláce i&nbsp;těchto lidí. Hle, tam zpovzdálí je viděti kryptoportyk, na jehož sloupoví a&nbsp;podlaze červenají se ještě rudé skvrny krve, jíž zbrotil bílé mramory Kaligula<span class="char-style-override-1"><a id="footnote-19288-199-backlink" class="footnote-link" href="#footnote-19288-199">199</a></span>, když padl pod dýkou Cassia Chaerey<span class="char-style-override-1"><a id="footnote-19288-200-backlink" class="footnote-link" href="#footnote-19288-200">200</a></span>; tam byla zavražděna jeho žena; tam dítě bylo utlučeno o&nbsp;kameny; tam pod křídlem jest podzemí, ve kterém si hlady okusoval ruce mladší Drusus; tam byl otráven Drusus starší, tam se svíjel strachy Gemellus, tam v&nbsp;křečích Claudius, tam Germanikus<span class="char-style-override-1"><a id="footnote-19288-201-backlink" class="footnote-link" href="#footnote-19288-201">201</a></span>&nbsp;– všude ty zdi slyšely sténání a&nbsp;chroptění umírajících; a&nbsp;ti lidé, kteří nyní pospíchají k&nbsp;hostině v&nbsp;tógách, v&nbsp;barevných tunikách, ve květech a&nbsp;špercích, to jsou snad zítřejší odsouzenci; snad na nejedné tváři zakrývá úsměv úzkost, nepokoj, nejistotu zít­řka; snad horečka, hrabivost, žárlivost zažírají se v&nbsp;té chvíli do srdcí těch zdánlivě bezstarostných, ověnčených polobohů. Poplašené myšlenky Lygiiny nemohly ani stačiti slovům Akté, a&nbsp;když onen rozkošný svět vábil její oči silou stále větší, srdce se v&nbsp;ní sevřelo úzkostí a&nbsp;v&nbsp;duši náhle vyvstal nevýslovný a&nbsp;neskonalý stesk po milované Pomponii Grecině a&nbsp;po klidném domu Aulů, ve kterém vládla láska, ne však zločin.</p>
			<p class="MLP-text para-style-override-1">Zatím od Vicus Apollonis připlývaly stále nové vlny hostů. Od brány dolétal hluk a&nbsp;jásot klientů, vyprovázejících své patrony<span class="char-style-override-1"><a id="footnote-19288-202-backlink" class="footnote-link" href="#footnote-19288-202">202</a></span>. Nádvoří a&nbsp;sloupoví zahemžila se množstvím Caesarových otroků, otrokyň, malých pacholat a&nbsp;praetoriánských vojáků, opatřujících v&nbsp;paláci strážní službu. Tu a&nbsp;tam, mezi bílými a&nbsp;osmahlými tvářemi, začernala se tvář Numidova v&nbsp;peřité helmici a&nbsp;s&nbsp;velikými pozlacenými kroužky v&nbsp;uších. Byly přinášeny loutny, kytary, trsy květin, které přes pozdní podzim byly uměle vypěstěny, ruční lampy stříbrné, zlaté a&nbsp;měděné. Stále hlasitější šum hlasů splýval vjedno se šplounáním fontány, jejíž výtrysky, růžové od večerních lesků, s&nbsp;vysoka dopadajíce na mramor, tříštily se o&nbsp;něj jako se vzlykotem.</p>
			<p class="MLP-text para-style-override-1">Akté přestala vypravovati, leč Lygie dívala se bez ustání, jako by někoho v&nbsp;zástupu vyhlížela. A&nbsp;pojednou se její tvář zalila ruměncem. Mezi sloupy se vynořili Vinitius a&nbsp;Petronius a&nbsp;ubírali se k&nbsp;velikému tricliniu, krásní, klidní, podobajíce se ve svých tógách bílým bohům. Lygii, když uprostřed cizích lidí spatřila ty dvě známé a&nbsp;přívětivé tváře, když spatřila Vinitia, zdálo se jí, že jí spadl veliký kámen se srdce. Ucítila se méně opuštěna. Ten nesmírný stesk po Pomponii a&nbsp;domě Aulů, stesk, jenž v&nbsp;ní vyvstal před chvílí, přestal pojednou býti citelný. Pokušení, že se s&nbsp;Vinitiem shledá a&nbsp;pohovoří si s&nbsp;ním, přehlušilo jiné hlasy. Marně se rozpomínala na všechno zlé, o&nbsp;němž slyšela, že je v&nbsp;domě Caesarově, na slova Akté i&nbsp;na výstrahy Pomponie. Přes ta slova i&nbsp;výstrahy ucítila pojednou, že u&nbsp;té hostiny nejen býti musí, nýbrž že chce; při myšlence, že za chvíli uslyší ten milý, příjemný hlas, který jí mluvil o&nbsp;lásce i&nbsp;štěstí, hodném bohů, a&nbsp;který dosud zněl jí v&nbsp;uších jako píseň, zachvátila ji přímo radost.</p>
			<p class="MLP-text para-style-override-1">Ale náhle se té radosti zalekla. Připadalo jí, že v&nbsp;tomto okamžiku zrazuje i&nbsp;to čisté učení, v&nbsp;jakém byla vychována, i&nbsp;Pomponii i&nbsp;sebe samu. Něco jiného jest jíti z&nbsp;donucení, něco jiného pak radovati se takovou nezbytností. Ucítila, že jest vinna, nehodna a&nbsp;ztracena. Zmocnilo se jí zoufalství a&nbsp;bylo jí do pláče. Kdyby byla sama, klekla by a&nbsp;začala se bíti v&nbsp;prsa, opakujíc: Má to vina, má to vina! – Akté, uchopivši ji nyní za ruku, odváděla ji skrze vnitřní pokoje do velkého triclinia, ve kterém se měla konati hostina, ale jí se dělaly mžitky před očima, hučelo jí vnitřním rozechvěním v&nbsp;uších a&nbsp;tlukot srdce dusil jí dech. Jako ve snách spatřila tisíce lamp, míhajících se na stolech i&nbsp;na zdech, jako ve snách uslyšela jásot, kterým byl vítán Caesar, jako v&nbsp;mlhách uzřela jej samého. Jásot ji ohlušil, záře oslnila, vůně omámily, a&nbsp;pozbyvši zbytek jasného vědomí, stěží mohla rozeznati Akté, která vykázavši jí místo za stolem, sama zaujala místo vedle ní.</p>
			<p class="MLP-text para-style-override-1">Ale za chvíli nízký, známý hlas ozval se z&nbsp;druhé strany:</p>
			<p class="MLP-text para-style-override-1">„Budiž pozdravena, nejkrásnější z&nbsp;dívek na zemi a&nbsp;ze hvězd na nebi! Budiž pozdravena, božská Callino!“</p>
			<p class="MLP-text para-style-override-1">Lygie, vzpamatovavši se poněkud, pohlédla: vedle ní ležel Vini­tius.</p>
			<p class="MLP-text para-style-override-1">Byl bez tógy, poněvadž pohodlí a&nbsp;zvyk přikazovaly, aby tógy byly u&nbsp;hostiny odkládány. Tělo mu zahalovala pouze nachová tunika bez rukávů, s&nbsp;vyšívanými stříbrnými palmami. Paže měl obnažené, zdobené po východním obyčeji dvěma širokými, zlatými nárameníky, zapjatými nad lokty&nbsp;– nad nimi pak pečlivě chloupků zbavené, hladké, ale příliš svalovité, pravé paže vojínovy, stvořené pro meč a&nbsp;štít. Na hlavě měl věnec z&nbsp;růží. Se svým obočím, nad nosem srostlým, s&nbsp;nádhernýma očima a&nbsp;osmahlou pletí byl jakýmsi zosobněním mládí a&nbsp;síly. Lygii připadal tak rozkošným, že ačkoliv její první zmámenost již minula, byla sotva s&nbsp;to, aby odpověděla:</p>
			<p class="MLP-text para-style-override-1">„Buď pozdraven, Marku…!“</p>
			<p class="MLP-text para-style-override-1">On pak řekl:</p>
			<p class="MLP-text para-style-override-1">„Blažené oči mé, které tě vidí; šťastné uši, které slyšely tvůj hlas, milejší mi nad zvuk fléten a&nbsp;kytar! Kdyby mně bylo uloženo, abych si zvolil, kdo má vedle mne ležeti při hostině, zdali ty, Lygie, nebo Venuše, zvolil bych tebe, ó,&nbsp;božská!“</p>
			<p class="MLP-text para-style-override-1">A&nbsp;začal se na ni dívati, jako by se chtěl nasytiti pohledem na ni a&nbsp;zžíhal ji očima. Jeho zrak klouzal z&nbsp;její tváře na šíji a&nbsp;obnažená ramena, láskyplně objímal očima její půvabné tvary, kochal se jí, obšťastňoval, hltal ji, ale vedle vášně zářilo v&nbsp;něm blaho i&nbsp;roztoužení a&nbsp;neskonalý obdiv.</p>
			<p class="MLP-text para-style-override-1">„Věděl jsem, že tě spatřím v&nbsp;domě Caesarově,“ pokračoval, „a přece, když jsem tě uzřel, veškerou duší mou prochvěla taková radost, jako by mne potkalo štěstí zcela neočekávané.“</p>
			<p class="MLP-text para-style-override-1">Lygie, vzpamatovavši se a&nbsp;cítíc, že v&nbsp;tom davu v&nbsp;tomto domě jest on jedinou její blízkou bytostí, začala s&nbsp;ním hovořiti a&nbsp;vyptávati se ho na vše, co bylo jí nepochopitelným a&nbsp;co ji naplňovalo strachem. Odkud věděl, že ji najde v&nbsp;domě Caesarově a&nbsp;proč ona zde jest? Proč ji Caesar odňal Pomponii? Ona se tu bojí a&nbsp;ráda by se k&nbsp;ní vrátila. Zemřela by steskem a&nbsp;nepokojem, kdyby nebylo naděje, že Petronius i&nbsp;on přimluví se za ni u&nbsp;Caesara.</p>
			<p class="MLP-text para-style-override-1">Vinitius jí vysvětloval, že o&nbsp;jejím únose dověděl se od samého Aula. Proč ona zde jest, neví. Caesar nikomu nepodává vysvětlení o&nbsp;svých pokynech a&nbsp;rozkazech. Nicméně ať se nebojí! On, Vinitius, je zajisté u&nbsp;ní a&nbsp;zůstane u&nbsp;ní. Raději by přišel o&nbsp;oči, nežli aby jí neviděl, raději by přišel o&nbsp;život, nežli by ji opustil. Ona jest jeho duší, a&nbsp;proto jí bude stříci jako duše vlastní. Postaví jí ve svém domě oltář jako svému božstvu a&nbsp;na něm bude obětovati myrhu a&nbsp;aloe, na jaře pak sasanky a&nbsp;květ jabloně… Ale strachuje-li se domu Caesarova, slibuje jí, že v&nbsp;tom domě nezůstane.</p>
			<p class="MLP-text para-style-override-1">A&nbsp;přesto, že mluvil vyhýbavě a&nbsp;chvílemi i&nbsp;uváděl vymyšlené věci, v&nbsp;jeho hlase bylo cítiti pravdu, protože jeho city byly pravdivy. Také jímal jej upřímný soucit a&nbsp;její slova mu vnikala do duše tak, že když mu začala děkovati a&nbsp;ujišťovati jej, že si jej Pomponie oblíbila pro jeho dobrotu, ona sama pak že bude mu po celý život vděčna, nemohl potlačiti v&nbsp;sobě pohnutí, i&nbsp;zdálo se mu, že nikdy v&nbsp;životě se mu nepodaří, aby odolal její prosbě. Srdce v&nbsp;něm začalo táti, její krása opájela jeho smysly i&nbsp;zatoužil po ní, ale zároveň cítil, že je mu velice drahá a&nbsp;že by ji opravdu mohl zbožňovati jako božství; cítil také nepřemožitelnou nutnost, aby mluvil o&nbsp;její kráse a&nbsp;o&nbsp;svém zbožňování vůči ní, a&nbsp;protože se hluk při hostině vzmáhal, začal jí Vinitius, přisunuv se blíže, šeptati vlídná, něžná slova, vycházející z&nbsp;hloubi duše, zvučná jako hudba a&nbsp;opojná jako víno.</p>
			<p class="MLP-text para-style-override-1">A&nbsp;opájel ji. Mezi těmi cizími lidmi, kteří ji obklopovali, připadal jí stále bližším, stále milejším, zcela spolehlivým a&nbsp;z&nbsp;té duše oddaným. Upokojil ji, slíbil, že ji vysvobodí z&nbsp;domu Caesarova; slíbil, že jí neopustí a&nbsp;že jí bude sloužiti. Kromě toho dříve, u&nbsp;Aulů, hovoříval s&nbsp;ní pouze všeobecně o&nbsp;lásce a&nbsp;štěstí, jakého ona může poskytnouti, kdežto nyní mluvil již přímo, že ji miluje, že jest mu nejmilejší a&nbsp;nejdražší. Lygie slyšela po prvé taková slova z&nbsp;mužských úst a&nbsp;dle toho, jak naslouchala, zdálo se jí, že se v&nbsp;ní cosi probouzí jako ze sna, že ji zachvacuje jakési štěstí, ve kterém nesmírná radost splývá vjedno s&nbsp;nesmírným nepokojem. Její líce začala hořeti, srdce bíti, ústa se rozchýlila jako v&nbsp;údivu. Jímal ji strach, že naslouchala takovým věcem, a&nbsp;nechtěla by za nic na světě utrousiti jediné slovo. Chvílemi klopila oči, tu zase zvedala na Vinitia zářivý, bojácný a&nbsp;při­tom i&nbsp;tázavý zrak, jako by si přála odpověděti mu: „Pokračuj!“ Hluk, hudba, vůně květů a&nbsp;zápach arabských kadidel začaly ji znovu omamovati. V&nbsp;Římě bylo při hostinách obyčejem ležeti, ale doma zaujímala Lygie místo mezi Pomponií a&nbsp;malým Aulem, kdežto nyní ležel vedle ní Vinitius, mladý, láskou roznícený, žhoucí, ona pak, cítíc žár, který od něho sálal, zakoušela studu a&nbsp;současně i&nbsp;rozkoše. Zachvacovala ji jakási slabost, jakási zmalátnělost a&nbsp;zapomenutí, jako by ji mořil sen.</p>
			<p class="MLP-text para-style-override-1">Ale její blízkost počala účinkovati i&nbsp;na něho. Tvář mu zbledla, nozdry se mu rozšířily jako u východního hřebce. Patrně i&nbsp;jeho srdce bušilo pod šarlatovou tunikou neobvyklým tlukotem, protože jeho dech se krátil a&nbsp;slova se mu trhala v&nbsp;ústech. Také on byl po prvé tak těsně u&nbsp;ní. Myšlenky se mu začaly kaliti, v&nbsp;žilách cítil plamen, který marně chtěl uhasiti vínem. Nikoli víno již, nýbrž její rozkošná tvář, její obnažené ruce, její dívčí hruď, dmoucí se pod zlatou tunikou, i&nbsp;její postava, skrytá v&nbsp;bílých záhybech pepla, opájely jej stále více. Konečně objal její ruku nad zápěstím, jako to již jednou učinil v&nbsp;domě Aulů, a&nbsp;přitahuje ji k&nbsp;sobě, začal šeptati třesoucími se rty:</p>
			<p class="MLP-text para-style-override-1">„Miluji tě, Callino… mé božství…!“</p>
			<p class="MLP-text para-style-override-1">„Marku, pusť mne!“ řekla Lygie.</p>
			<p class="MLP-text para-style-override-1">Pokračoval, maje oči opředeny mlhou:</p>
			<p class="MLP-text para-style-override-1">„Mé božství…! Miluj mne…!“</p>
			<p class="MLP-text para-style-override-1">Ale v&nbsp;tom okamžiku ozval se hlas Akté, která ležela po druhé straně Lygiině:</p>
			<p class="MLP-text para-style-override-1">„Caesar se na vás dívá.“</p>
			<p class="MLP-text para-style-override-1">Vinitia uchvátil náhlý hněv i&nbsp;na Caesara i&nbsp;na Akté. Její slova rozprášila kouzlo opojení. Mladému člověku by se byl v&nbsp;takové chvíli zdál i&nbsp;vlídný hlas protivným, i&nbsp;domníval se, že si Akté zúmyslně přeje překážeti jeho rozhovoru s&nbsp;Lygií.</p>
			<p class="MLP-text para-style-override-1">Zvednuv tedy hlavu a&nbsp;pohlédnuv na mladou osvobozenkyni přes ramena Lygiina, řekl zlostně: „Minula doba, Akté, kdy jsi při hostinách léhala po boku Caesarově, a&nbsp;říká se, že ti hrozí oslepnutí. Kterak tedy můžeš na něho viděti?“</p>
			<p class="MLP-text para-style-override-1">A&nbsp;ona odpověděla jako se smutkem:</p>
			<p class="MLP-text para-style-override-1">„A&nbsp;přece jej vidím… Také on je krátkozraký, ale dívá se na vás skrze smaragd.“</p>
			<p class="MLP-text para-style-override-1">Vše, co dělával Nero, vzbuzovalo bdělost i&nbsp;u&nbsp;jeho nejbližších, a&nbsp;proto byl Vinitius jat nepokojem a&nbsp;vzpamatoval se&nbsp;– i&nbsp;začal nenápadně se dívati směrem k&nbsp;Caesarovi. Lygie, která na začátku hostiny viděla jej, jsouc zmatena, jako v&nbsp;mlhách, a&nbsp;pak všecka zaujata přítomností a&nbsp;hovorem Vinitiovým, nehleděla na něho vůbec, teď také obrátila k&nbsp;němu zvědavé stejně jako polekané oči.</p>
			<p class="MLP-text para-style-override-1">Akté měla pravdu. Caesar, nachýlen nad stolem, přimhouřiv jedno oko, a&nbsp;přidržuje si u&nbsp;druhého kulatý, vyhlazený smaragd, kterého stále používal, díval se na ně. Na chvíli se jeho zrak setkal s&nbsp;očima Lygiinýma a&nbsp;dívčino srdce sevřelo se úzkostí. Když ještě jako dítě dlela na venkovském, sicilském statku Aulů, stará egypt­ská otrokyně jí vypravovala o&nbsp;dracích, obývajících horské rokle, a&nbsp;hle, nyní se jí zdálo, že se na ni pojednou zahledělo zelené oko takového draka. Uchopila Vinitia za ruku jako dítě, které se bojí, a&nbsp;do hlavy se jí začaly hrnouti nespořádané a&nbsp;rychlé dojmy. Nuže, to byl on, ten hrozný a&nbsp;všemocný? Neviděla ho dosud nikdy, ale myslila, že vypadá jinak. Představovala si jakýsi strašlivý obličej, stažený zlobou, v&nbsp;tazích zkamenělou; zatím spatřila velikou hlavu, vsazenou na tlustém krku, sice hroznou, ale skoro směšnou, protože se zpovzdálí podobala hlavě dítěte. Tunika amestystové barvy, jaká byla obyčejným smrtelníkům zakázána, vrhala namodralý odlesk na jeho širokou a&nbsp;krátkou tvář. Vlasy měl tmavé, upravené podle módy, jakou zavedl Otho: do čtyř řad kadeří. Plnovousu nenosil, protože před nedávným časem obětoval jej Jovišovi, za což mu celý Řím projevoval díkučinění, jakkoliv si lidé potichu šeptali, že jej obětoval proto, že zarůstal do ryšava jako všichni z&nbsp;jeho rodiny. V&nbsp;jeho čele, silně vystupujícím nad obočí, bylo však cosi olympského. Ve stažených brvách bylo znáti vědomí všemohoucnosti; ale pod tímto čelem poloboha tajila se tvář opice, pijáka a&nbsp;komedianta, ješitná, plná měnlivých náruživostí, zalitá tukem, ač byl Nero věku mladého, ale přesto chorobná a&nbsp;ohyzdná. Lygii připadal jako zlomyslný, ale především odporný člověk.</p>
			<p class="MLP-text para-style-override-1">Za chvíli odložil smaragd a&nbsp;přestal se na ni dívati. Tehdy zahlédla jeho vypouklé, modré oči, pomžikávající přemírou světla, skleněné, bezduché, podobající se očím nebožtíků.</p>
			<p class="MLP-text para-style-override-1">On pak, obrátiv se k&nbsp;Petroniovi, řekl:</p>
			<p class="MLP-text para-style-override-1">„Je to ona žena rukojmí, do které je zamilován Vinitius?“</p>
			<p class="MLP-text para-style-override-1">„Toť ona!“ odvětil Petronius.</p>
			<p class="MLP-text para-style-override-1">„Jak se nazývá její národ?“</p>
			<p class="MLP-text para-style-override-1">„Lygové.“</p>
			<p class="MLP-text para-style-override-1">„Vinitius ji považuje za krásnou?“</p>
			<p class="MLP-text para-style-override-1">„Obleč do ženského pepla ztrouchlivělý kmen olivy a&nbsp;Vinitius jej uzná za krásný. Ale na tvém obličeji, nevyrovnatelný znateli, čtu již úsudek o&nbsp;ní! Nepotřebuješ jej prohlašovati! Tak jest! Je příliš suchá, hubená, hotová makovička na tenkém stvolu, kdežto ty, božský estéte, vážíš si u&nbsp;ženy stvolu a&nbsp;máš třikrát, čtyřikrát pravdu! Tvář sama nic neznamená. Mnoho jsem již získal u&nbsp;tebe, ale tak jistého mžiku oka ještě nemám… A&nbsp;jsem hotov založiti se s&nbsp;Tulliem Senetiem o&nbsp;jeho milenku, že byť i&nbsp;při hostině, kdy všichni leží, je nesnadno souditi o&nbsp;celé postavě, tys již sobě řekl: ‚Je příliš úzká v&nbsp;kyčlích.‘“</p>
			<p class="MLP-text para-style-override-1">„Je příliš úzká v&nbsp;kyčlích!“ odvětil Nero, přimykaje oči.</p>
			<p class="MLP-text para-style-override-1">Na ústech Petroniových objevil se sotva postižitelný úsměv, kdežto Tullius Senetio, který byl až do té chvíle zabrán do hovoru s&nbsp;Vestinem či vlastně do posměšků nade sny, ve které Vestinus věřil, obrátil se k&nbsp;Petroniovi, a&nbsp;třebas neměl nejmenšího tušení o&nbsp;tom, oč běží, řekl:</p>
			<p class="MLP-text para-style-override-1">„Mýlíš se! Jsem zajedno s&nbsp;Caesarem.“</p>
			<p class="MLP-text para-style-override-1">„Dobrá!“ odvětil Petronius. „Dokázal jsem právě, že máš špetku rozumu, kdežto Caesar tvrdí, že jsi korunovaný osel.“</p>
			<p class="MLP-text para-style-override-1">„Habet!“ řekl Nero, směje se a&nbsp;obraceje palec u&nbsp;ruky dolů, jak se to dělávalo v&nbsp;cirku na znamení, že gladiátor dostal ránu a&nbsp;má býti doražen.</p>
			<p class="MLP-text para-style-override-1">Ale Vestinus, domnívaje se, že stále je řeč o&nbsp;snech, zvolal:</p>
			<p class="MLP-text para-style-override-1">„Já však věřím ve sny a&nbsp;Seneka mi kdysi řekl, že věří rovněž.“</p>
			<p class="MLP-text para-style-override-1">„Poslední noci se mi zdálo, že jsem se stala vestálkou<span class="char-style-override-1"><a id="footnote-19288-203-backlink" class="footnote-link" href="#footnote-19288-203">203</a></span>,“ pravila Calvia Crispinilla.</p>
			<p class="MLP-text para-style-override-1">Nato začal Nero tleskati rukama, jiní následovali jeho příkladu a&nbsp;chvíli se rozléhal kolem potlesk, neboť Crispinilla, několikrát rozvedená žena, byla po celém Římě známa svou neobyčejnou prostopášností.</p>
			<p class="MLP-text para-style-override-1">Leč ta, neupadši do sebemenších rozpaků, řekla:</p>
			<p class="MLP-text para-style-override-1">„Nu, což! Jsou všecky staré a&nbsp;ošklivé. Jediná Rubrie je podobna lidem, a&nbsp;tak bychom byly my dvě, ačkoli i&nbsp;Rubrie dostává v&nbsp;létě pihy.“</p>
			<p class="MLP-text para-style-override-1">„Dovol však, přečistá Calvie,“ řekl Petronius, „abych ti řekl, že ses vestálkou mohla státi jen ve snách.“</p>
			<p class="MLP-text para-style-override-1">„A&nbsp;kdyby Caesar poručil?“</p>
			<p class="MLP-text para-style-override-1">„Pak bych uvěřil, že se splňují i&nbsp;ty nejroztodivnější sny.“</p>
			<p class="MLP-text para-style-override-1">„Však se vyplňují!“ řekl Vestinus. „Chápu lidi, kteří nevěří v&nbsp;bohy, ale kterak jest možno nevěřiti ve sny?“</p>
			<p class="MLP-text para-style-override-1">„A&nbsp;což věštby?“ tázal se Nero. „Bylo mi kdysi prorokováno, že Řím vezme za své, já však že budu panovati nad celým východem.“</p>
			<p class="MLP-text para-style-override-1"><span>„Věštby a&nbsp;sny&nbsp;– ty jdou k&nbsp;sobě dohromady,“ pravil Vestinus. „Jed­nou kterýsi prokonsul</span><span class="char-style-override-1"><a id="footnote-19288-204-backlink" class="footnote-link" href="#footnote-19288-204">204</a></span><span>, veliký nevěrec, poslal do chrámu Mopsova otroka se zapečetěným listem, jejž nedovolil otevříti, aby se přesvědčil, dovede-li bůžek odpověděti na otázku, obsaženou v&nbsp;listě. Otrok přespal noc ve chrámě, aby měl věštecký sen, pak se vrátil a&nbsp;řekl takto: ‚Zdálo se mi o&nbsp;jinochovi, jasném jako slunce, který mi řekl pouze jediné slovo: ‚černého‘. Prokonsul, uslyšev to, zbledl, a&nbsp;obraceje se ke svým hostům, stejně nedůvěřivým jako on, pověděl: ‚Víte-liž, co bylo v&nbsp;listě?‘“</span></p>
			<p class="MLP-text para-style-override-1">Tu se Vestinus odmlčel, a&nbsp;zvednuv pohár s&nbsp;vínem, začal píti.</p>
			<p class="MLP-text para-style-override-1">„Co bylo v&nbsp;listě?“ ptal se Senetio.</p>
			<p class="MLP-text para-style-override-1">„V&nbsp;listě byla otázka: ‚Jakého býka mám obětovati, bílého nebo černého?‘“</p>
			<p class="MLP-text para-style-override-1">Ale zájem, vyvolaný vypravováním, přerušil Vitelius, který zavítav k&nbsp;hostině již podnapilý, propukl pojednou bez jakékoliv příčiny v&nbsp;pustý smích.</p>
			<p class="MLP-text para-style-override-1">„Čemu se ten sud loje směje?“ ptal se Nero.</p>
			<p class="MLP-text para-style-override-1">„Smíchem se lidé liší od zvířat,“ řekl Petronius, „ale ten nemá jiného důkazu, že není vepřem.“</p>
			<p class="MLP-text para-style-override-1">Vitelius ustal vpolou smíchu, a&nbsp;pomlaskávaje rty, lesknoucími se od omáček a&nbsp;omastků, začal se rozhlížeti po přítomných s&nbsp;takovým údivem, jako by jich nebyl nikdy předtím viděl.</p>
			<p class="MLP-text para-style-override-1">Potom zvedl svoji dlaň, podobající se polštáři, a&nbsp;pravil ochraptělým hlasem:</p>
			<p class="MLP-text para-style-override-1">„Spadl mi s&nbsp;prstu rytířský prsten po otci.“</p>
			<p class="MLP-text para-style-override-1">„Který byl ševcem,“ dodal Nero.</p>
			<p class="MLP-text para-style-override-1">Ale Vitelius propukl opět z&nbsp;čista jasna v&nbsp;chechtot a&nbsp;začal hledati prsten v&nbsp;peplu Calvie Crispinilly.</p>
			<p class="MLP-text para-style-override-1">Nato jal se Vatinius napodobiti křik polekané ženy, Nigidie pak, přítelkyně Calviina, mladá vdova s&nbsp;tváří dítěte a&nbsp;s&nbsp;očima nevěstky, řekla hlasitě:</p>
			<p class="MLP-text para-style-override-1">„Hledá, čeho neztratil.“</p>
			<p class="MLP-text para-style-override-1">„A&nbsp;co by mu nebylo nic platno, i&nbsp;kdyby to našel,“ dokončil básník Lucanus.</p>
			<p class="MLP-text para-style-override-1">Hostina se stávala veselejší. Hloučky otroků roznášely stále nové chody jídel; z&nbsp;velikých váz, naplněných sněhem a&nbsp;opředených břečtanem, byly přes tu chvíli vytahovány menší cratery s&nbsp;četnými druhy vín. Všichni pili hojně. Se stropu padaly na stůl a&nbsp;na besedníky růže rychle za sebou.</p>
			<p class="MLP-text para-style-override-1">Petronius však začal prositi Nerona, aby nežli se hosté zpijí, zušlechtil hostinu svým zpěvem. Sbor hlasů podepřel jeho slova, ale Nero se začal zpěčovati. Nejde o&nbsp;samu odvahu, ačkoliv mu pokaždé chybí… Bozi vědí, co ho stojí jakákoli vychloubavost…! Nevyhýbá se jí arci, protože musí přece učiniti něco pro umění, a&nbsp;ostatně, obdařil-li jej Apollo nějakým hlasem, nesluší se, aby nechal dary boží ležeti ladem. Chápe dokonce, že je to jeho povinnost ke vzácné společnosti. Ale dnes opravdu chraptí. V&nbsp;noci si položil olověná těžítka na prsa, ale ani to nepomohlo… Zamýšlí dokonce jeti do Antia<span class="char-style-override-1"><a id="footnote-19288-205-backlink" class="footnote-link" href="#footnote-19288-205">205</a></span>, aby si oddychl na mořském vzduchu.</p>
			<p class="MLP-text para-style-override-1">Leč Lucanus začal jej zapřísahati ve jménu umění i&nbsp;lidstva. Všichni vědí, že božský básník a&nbsp;pěvec složil nový hymnus na Venuši, proti kterému je ten Lukretiův<span class="char-style-override-1"><a id="footnote-19288-206-backlink" class="footnote-link" href="#footnote-19288-206">206</a></span> kňučením ročního vlčete. Ať ta hostina jest hostinou opravdovou! Vládce tak dobrý neměl by působiti taková muka svým poddaným. „Nebuď krutým, Caesare!“</p>
			<p class="MLP-text para-style-override-1">„Nebuď krutým!“ opakovali všichni, co seděli blíže.</p>
			<p class="MLP-text para-style-override-1">Nero rozpřáhl ruce na znamení, že se musí podrobiti. Tehdy vzaly na sebe všecky tváře výraz vděčnosti a&nbsp;všecky oči se otočily k&nbsp;němu. Ale on dal ještě dříve vzkázati Poppaei, že bude zpívati, přítomným pak prohlásil, že Poppaea nepřišla na hostinu, jelikož se necítila zdráva. Poněvadž však žádný lék nepřináší jí takové úlevy jako jeho zpěv, líto by mu bylo, aby ji připravil o&nbsp;příležitost.</p>
			<p class="MLP-text para-style-override-1">A&nbsp;vskutku, Poppaea dostavila se zakrátko. Vládla dosud Neronem jako poddaným, věděla však, že když běželo o&nbsp;jeho sebelásku jako pěvce, vozataje nebo básníka, bylo nebezpečno jej drážditi. A&nbsp;proto vešla, krásná jako bohyně, oděná stejně jako Nero v&nbsp;roucho ametystové barvy, zdobena náhrdelníkem z&nbsp;ohromných perel, uloupených kdysi Masinissovi<span class="char-style-override-1"><a id="footnote-19288-207-backlink" class="footnote-link" href="#footnote-19288-207">207</a></span>, zlatovlasá, něžná, a&nbsp;jakkoli byla rozvedenou ženou dvou mužů, s&nbsp;tváří a&nbsp;pohledem panny.</p>
			<p class="MLP-text para-style-override-1">Byla vítána jásotem a&nbsp;jménem „božské Augusty“.</p>
			<p class="MLP-text para-style-override-1">Lygie nikdy v&nbsp;životě neviděla ničeho tak krásného a&nbsp;nechtěla věřiti vlastním očím, že Poppaea Sabina jest jednou z&nbsp;nejpodlejších žen na světě. Věděla od Pomponie, že ona přiměla Caesara, aby zavraždil matku a&nbsp;manželku, znala ji z&nbsp;vypravování Aulových hostí a&nbsp;služebnictva; slyšela, že právě její sochy byly za nocí káceny ve městě; slyšela o&nbsp;nápisech, jejichž původcové byli odsuzováni k&nbsp;nejpřísnějším trestům, ale které se přesto objevovaly každého rána na zdech města. A&nbsp;zatím nyní při pohledu na tu oslavovanou Poppaeu, pokládanou vyznavači Krista za ztělesnění špatnosti a&nbsp;zločinu, připadalo jí, že takto mohli vypadati andělé nebo jacísi duchové nebeští. Nemohla prostě od ní odtrhnouti očí a&nbsp;z&nbsp;úst bezděčně jí uklouzla otázka:</p>
			<p class="MLP-text para-style-override-1">„Ach, Marku, je-li možná…?“</p>
			<p class="MLP-text para-style-override-1">On pak rozjařen vínem a&nbsp;jako roztrpčen, že tolik věcí rozptylovalo její pozornost a&nbsp;odpoutávalo ji od něho i&nbsp;od jeho slov, pravil:</p>
			<p class="MLP-text para-style-override-1"><span>„Ano, je krásná, ale ty jsi stokrát krásnější! Ty neznáš samu sebe, jinak by ses zamilovala do sebe jako Narcis… Ta se koupe vmléce oslic, ale tebe snad Venuše vykoupala ve vlastním. Ty se neznáš, </span><span class="MLP-znak-kurziva-11b">ocelle mi</span><span class="char-style-override-1"><a id="footnote-19288-208-backlink" class="footnote-link" href="#footnote-19288-208">208</a></span><span class="MLP-znak-kurziva-11b">…!</span><span> Nehleď na ni! Obrať oči ke mně, </span><span class="MLP-znak-kurziva-11b">ocelle mi…!</span><span> Dotkni se ústy této číše vína a&nbsp;já pak přilnu svými na tomtéž místě…!“</span></p>
			<p class="MLP-text para-style-override-1">A&nbsp;přisouval se stále blíže, ona však začala táhnouti se zpět k&nbsp;Akté. Než v&nbsp;tom okamžiku bylo nařízeno ticho, protože povstal Caesar. Zpěvák Diodoros podal mu loutnu z&nbsp;druhů nazvaných delta, druhý, Terpnos, který jej měl provázeti při hraní, přistoupil s&nbsp;nástrojem zvaným nablium<span class="char-style-override-1"><a id="footnote-19288-209-backlink" class="footnote-link" href="#footnote-19288-209">209</a></span>. Nero, opřev deltu o&nbsp;stůl, zvedl oči a&nbsp;na chvíli zavládlo v&nbsp;tricliniu ticho, přerušované pouze šelestem, jaký vydávaly růže, bez ustání padající se stropu.</p>
			<p class="MLP-text para-style-override-1">Pak jal se zpívati či vlastně zpěvně a&nbsp;rytmicky deklamovati za doprovodu dvou louten svůj hymnus na Venuši. Ani hlas, ačkoliv byl poněkud zastřen, ani báseň nebyly tak špatné, takže ubohou Lygii nanovo opanovaly výčitky svědomí, neboť hymnus, jakkoliv oslavující neřestnou pohanskou Venuši, připadal jí až příliš krásný a&nbsp;i sám Caesar se svým vavřínovým věncem na čele a&nbsp;zvednutýma očima vznešenějším, daleko méně strašným a&nbsp;méně ohyzdným nežli na začátku hostiny.</p>
			<p class="MLP-text para-style-override-1">Ale besedníci ozvali se bouřlivým potleskem. Volání: „Ó,&nbsp;hlase nebeský!“ rozlehlo se kolem dokola; některé z&nbsp;žen, vysoko vztyčivše ruce, setrvaly takto na znamení obdivu, a&nbsp;to i&nbsp;po skončení zpěvu; jiné si otíraly uslzené oči; v&nbsp;celém sále to zahučelo jako v&nbsp;úle. Poppaea, nachýlivši svoji zlatovlasou hlavinku, zvedla k&nbsp;ústům ruku Neronovu a&nbsp;dlouho ji podržela v&nbsp;odmlčení, kdežto mladý Pythagoras, Řek čarokrásného půvabu, týž, s&nbsp;nímž později Nero, napolo již nepříčetný, dal se oddati od flaminů<span class="char-style-override-1"><a id="footnote-19288-210-backlink" class="footnote-link" href="#footnote-19288-210">210</a></span>, při čemž zachovány všechny obřadnosti, poklekl nyní u&nbsp;jeho nohou.</p>
			<p class="MLP-text para-style-override-1">Leč Nero bedlivě zíral na Petronia, jehož pochvaly byly mu vždy žádoucí, onen pak řekl:</p>
			<p class="MLP-text para-style-override-1">„Jde-li o&nbsp;hudbu, jistě jest Orfeus v&nbsp;této chvíli tak žlutý závistí jako přítomný zde Lucanus, a&nbsp;co se týče veršů, lituji, že nejsou horší, protože potom bych snad nalezl slova pochvaly jim přiměřená.“</p>
			<p class="MLP-text para-style-override-1">Lucanus však neměl mu za zlé tu zmínku o&nbsp;závisti, naopak, pohlédl na něho s&nbsp;vděčností, a&nbsp;tváře se, že je špatně naladěn, začal bručeti:</p>
			<p class="MLP-text para-style-override-1"><span>„Prokleté fatum</span><span class="char-style-override-1"><a id="footnote-19288-211-backlink" class="footnote-link" href="#footnote-19288-211">211</a></span><span>, které mi uložilo, abych žil současně s&nbsp;takovým básníkem! Člověk by měl zajištěno místo v&nbsp;lidské paměti a&nbsp;na Parnase</span><span class="char-style-override-1"><a id="footnote-19288-212-backlink" class="footnote-link" href="#footnote-19288-212">212</a></span><span>, kdežto takto zhasne, jako zhasíná kahanec před sluncem.“</span></p>
			<p class="MLP-text para-style-override-1">Nicméně Petronius, který měl obdivuhodnou paměť, začal opakovati úryvky z&nbsp;hymnu, citovati jednotlivé verše, vyzvedati a&nbsp;rozbírati vzletnější způsoby vyjádření. Lucanus, jako by pozapomenul na závist ke kouzlu poesie, připojil k&nbsp;jeho slovům svůj obdiv. Na Neronově tváři se zračila rozkoš a&nbsp;bezedná ješitnost, nejen hraničící na hloupost, nýbrž úplně se jí rovnající. Sám jim podstrkoval verše, které považoval za nejkrásnější, a&nbsp;konečně jal se těšiti Lucana a&nbsp;mluviti k&nbsp;němu, aby neztrácel odvahy, poněvadž prý přesto, že každý je tím, čím se narodil, přece jen pocta, jakou lidé prokazují Jovišovi, nevylučuje poct bohům jiným.</p>
			<p class="MLP-text para-style-override-1">Potom vstal, aby odvedl Poppaeu, která opravdu nejsouc zdra­vou, přála si odejíti. Nicméně besedníkům, kteří zůstali, uložil, aby opětně zaujali místa, a&nbsp;prohlásil, že se vrátí. A&nbsp;vskutku, vrátil se za chvíli, aby se nechal omámiti kouřem z&nbsp;kadidel a&nbsp;díval se na další radovánky, jaké on sám, Petronius nebo Tigellinus připravili pro hostinu.</p>
			<p class="MLP-text para-style-override-1">Zase byly předčítány básně nebo nasloucháno dialogům, při nichž podivínství nahrazovalo důvtip. Potom slavný mim Paris předváděl příhody Iony, dcery Inachovy. Hostům a&nbsp;zvláště Lygii, nezvyklé takovým podívaným, připadalo, že vidí zázraky a&nbsp;kouzla. Paris dovedl pohyby rukou a&nbsp;těla předváděti věci, které se při tanci na oko zdály nemožny. Jeho dlaně zkalily vzduch, tvoříce zářivý, živý, potrhování plný, smyslně působící oblak, zpola zahalující dívčí zjev, jenž se otřásal křečmi rozkoše. Byl to obraz, ne tanec, obraz jasný, odhalující taje lásky, čarokrásný i&nbsp;nestoudný, a&nbsp;když po jeho ukončení vešli korybanti<span class="char-style-override-1"><a id="footnote-19288-213-backlink" class="footnote-link" href="#footnote-19288-213">213</a></span> a&nbsp;zahájili se syrskými dívkami za zvuků kytar, fléten, cimbálů a&nbsp;bubínků bakchantický tanec, plný divokého vřískání a&nbsp;ještě divočejší prostopášnosti, Lygii se zdálo, že ji sežehne divý oheň, že musí blesk uhoditi do tohoto domu nebo strop se zřítiti na hlavy besedníků.</p>
			<p class="MLP-text para-style-override-1">Ale ze zlatých sítí, zavěšených pod stropem, padaly stále růže a&nbsp;Vinitius, napolo již opilý, mluvil k&nbsp;ní:</p>
			<p class="MLP-text para-style-override-1">„Viděl jsem tě v&nbsp;domě Aulů u&nbsp;fontány a&nbsp;zahořel k&nbsp;tobě láskou. Byl úsvit a&nbsp;ty ses domnívala, že se nikdo nedívá, já však jsem tě viděl… A&nbsp;vidím tě takovou dosud, ačkoliv mi tě halí to peplum. Odhoď peplum jako Crispinilla! Hleď, bohové i&nbsp;lidé vyhledávají lásku! Není kromě ní nic na světě. Opři se hlavou o&nbsp;má prsa a&nbsp;zamhouři oči!“</p>
			<p class="MLP-text para-style-override-1">A&nbsp;její tepny prudce bušily ve skráních i&nbsp;na rukou. Zachvacoval ji dojem, jako by letěla do nějaké propasti, a&nbsp;ten Vinitius, který se jí dříve zdál býti tak blízký a&nbsp;spolehlivý, místo aby ji zachránil, přitahuje ji k&nbsp;ní. I&nbsp;pocítila lítost nad jeho jednáním. Opět se začala báti i&nbsp;této hostiny i&nbsp;jeho i&nbsp;sebe samy. Jakýsi hlas, podobající se hlasu Pomponie, volal v&nbsp;její duši: „Lygie! Zachraň se!“&nbsp;– ale také jí cosi říkalo, že jest již pozdě, a&nbsp;koho zachvátil takový plamen, kdo vše to, co na této hostině se dělo, viděl, v&nbsp;kom srdce tak bušilo, jako bušilo v&nbsp;ní, když naslouchala slovům Vinitiovým, a&nbsp;kým prochvíval takový třas, jaký prochvíval jí, když se on přibližoval, ten že je ztracen již neodvratně. Zachvacovala ji slabost. Chvílemi se jí zdálo, že omdlí, ale pak se stane cosi strašlivého. Věděla, že pod hrozbou Caesarova hněvu nikdo nesměl povstati, dokud nepovstane on, ale i&nbsp;kdyby tomu tak nebylo, neměla by k&nbsp;tomu již sil.</p>
			<p class="MLP-text para-style-override-1">Zatím však do konce hostiny bylo daleko. Otroci přinášeli ještě nová jídla a&nbsp;bez ustání naplňovali číše vínem, před stolem pak, který postaven v&nbsp;podobě podkovy s&nbsp;přístupem na jedné straně, objevili se dva atleti, aby hostům předvedli podívanou na zápasy.</p>
			<p class="MLP-text para-style-override-1">A&nbsp;hned se dali do půtky. Mohutná, olejem se lesknoucí těla utvořila jeden celek, jejich kosti harašily v&nbsp;železných pažích, ze zaťatých dásní vydíralo se příšerné skřípění. Chvílemi bylo slyšeti rychlé, duté nárazy jejich nohou o&nbsp;podlahu, šafránem posypanou, tu se opět stavěli nehnuté, tichli, a&nbsp;divákům se zdálo, že mají před sebou skupinu vytesanou z&nbsp;kamene. Oči Římanů s&nbsp;rozkoší sledovaly hru strašlivě napjatých hřbetů, lýtek i&nbsp;rukou. Ale boj netrval příliš dlouho, poněvadž Kroto, mistr a&nbsp;představený školy gladiátorů, nebyl marně pokládán za nejsilnějšího člověka v&nbsp;říši. Jeho sok začal oddychovati stále rychleji, potom chrčeti, pak mu tvář zesinala a&nbsp;konečně vychrlil krev ústy a&nbsp;sklesl.</p>
			<p class="MLP-text para-style-override-1">Bouřlivý potlesk uvítal konec zápasu. Kroto pak, spočinuv nohou na zádech sokových, zkřížil obrovské paže na prsou a&nbsp;těkal očima triumfátora po sále.</p>
			<p class="MLP-text para-style-override-1">Vešli konečně napodobitelé zvířat a&nbsp;jejich hlasů, kejklíři a&nbsp;šaškové, ale na ty se přítomní dívali málo, protože víno obestíralo oči diváků již tmou. Hostina se postupně měnila v&nbsp;pijáckou a&nbsp;neřestnou orgii. Syrské dívky, které předtím tančily bakchantický tanec, přidružily se k&nbsp;hostům. Hudba se změnila v&nbsp;nespořádanou a&nbsp;divokou vřavu kytar, louten, arménských cimbálů, egyptských sistrů, trub a&nbsp;rohů, a&nbsp;protože někteří z&nbsp;besedníků raději zase rozprávěli, začalo se křičeti na hudebníky, aby se vzdálili. Vzduch, přesycený vůní květin, olejů, které voněly a&nbsp;jimiž za hostiny sliční jinoši skrápěli nohy besedníků, vzduch, přesycený šafránem a&nbsp;lidskými výpary, stal se dusným; lampy hořely mdlým plamenem, nakřivily se věnce na čelech, tváře pobledly a&nbsp;pokryly se krůpějemi potu.</p>
			<p class="MLP-text para-style-override-1">Vitelius se skácel pod stůl. Nigidie, obnaživši se dopolou těla, opřela svou zpitou dětskou hlavu o&nbsp;prsa Lucanova a&nbsp;ten, rovněž zpitý, začal s&nbsp;jejích vlasů odfukovati zlatý poprašek, zvedaje oči s&nbsp;neskonalou slastí. Vestinus po desáté opakoval s&nbsp;tvrdošíjností pijáka odpověď Mopsovu na zapečetěný list prokonsulův, kdežto Tullius, který si tropil smích z&nbsp;bohů, mluvil rozvleklým, škytavkou rušeným hlasem:</p>
			<p class="MLP-text para-style-override-1">„Jestliže Sferos<span class="char-style-override-1"><a id="footnote-19288-214-backlink" class="footnote-link" href="#footnote-19288-214">214</a></span> Xenofanův<span class="char-style-override-1"><a id="footnote-19288-215-backlink" class="footnote-link" href="#footnote-19288-215">215</a></span> je kulatý, pak můžeš, jářku, válet před sebou takového boha jako sud.“</p>
			<p class="MLP-text para-style-override-1">Ale Domitius Afer, starý zloděj a&nbsp;donašeč, dopálil se tou rozmluvou a&nbsp;dopálen polil si falernem<span class="char-style-override-1"><a id="footnote-19288-216-backlink" class="footnote-link" href="#footnote-19288-216">216</a></span> celou tuniku. Vždycky věřil v&nbsp;bohy. Lidé říkají, že Řím vezme za své, a&nbsp;jsou i&nbsp;tací, kteří tvrdí, že již hyne. Nu, toť se ví…! Ale dojde-li k&nbsp;tomu, tedy proto, že mládež je nevěrecká, a&nbsp;bez víry nemůže býti ctnosti. Byly také opuštěny dávné přísné mravy a&nbsp;nikoho ani nenapadne, že epikurejci<span class="char-style-override-1"><a id="footnote-19288-217-backlink" class="footnote-link" href="#footnote-19288-217">217</a></span> se nevzeprou barbarům. A&nbsp;to je marné! Co se jeho týká, lituje, že se dožil takových časů a&nbsp;že v&nbsp;rozkoších musí hledati ochranu proti zármutku, který by s&nbsp;ním brzy udělal konec.</p>
			<p class="MLP-text para-style-override-1">To praviv, přivinul k&nbsp;sobě syrskou tanečnici a&nbsp;bezzubými ústy začal líbati její krk i&nbsp;záda, což vida konsul Memmius Regulus, dal se do smíchu, a&nbsp;zvednuv svoji lysou hlavu, zdobenou šikmo pošinutým věncem, řekl:</p>
			<p class="MLP-text para-style-override-1">„Kdo to povídá, že Řím hyne…? Hlouposti…! Já, konsul, vím to nejlépe… <span class="MLP-znak-kurziva-11b">Videant consules…!</span><span class="char-style-override-1"><a id="footnote-19288-218-backlink" class="footnote-link" href="#footnote-19288-218">218</a></span> Třiceti legiemi je střežena naše <span class="MLP-znak-kurziva-11b">pax romana</span><span class="char-style-override-1"><a id="footnote-19288-219-backlink" class="footnote-link" href="#footnote-19288-219">219</a></span><span class="MLP-znak-kurziva-11b">!…</span>“</p>
			<p class="MLP-text para-style-override-1">Tu přiložil pěsti na skráně a&nbsp;začal křičeti na celou dvoranu:</p>
			<p class="MLP-text para-style-override-1">„Třiceti legiemi…! Třiceti legiemi…! Od Británie ke hranicím Parthů!“</p>
			<p class="MLP-text para-style-override-1">Ale pojednou se zarazil, a&nbsp;položiv prst na čelo, pravil:</p>
			<p class="MLP-text para-style-override-1">„A&nbsp;věru, dokonce i&nbsp;třiceti dvěmi…!“</p>
			<p class="MLP-text para-style-override-1">A&nbsp;svalil se pod stůl, kde za chvíli začal zvraceti jazyky plameňáků, pečené ryzce, mražené houby, kobylky na medu, ryby, masná jídla a&nbsp;všecko, co snědl nebo vypil.</p>
			<p class="MLP-text para-style-override-1">Domitia však neuspokojil počet legií, střehoucích římského míru. „Ne, ne, Řím musí zahynout, protože zahynula víra v&nbsp;bohy, zahynul přísný mrav! Řím musí zahynout a&nbsp;je to škoda, protože je život jinak hezký, Caesar milostiv a&nbsp;víno dobré! Ach, jaká škoda!“</p>
			<p class="MLP-text para-style-override-1">A&nbsp;ukryv hlavu mezi lopatky syrské tanečnice, dal se do pláče.</p>
			<p class="MLP-text para-style-override-1">„Jakýpak je ten budoucí život…! Achilles měl pravdu, řka, že je lépe býti podruhem v&nbsp;podslunečním světě nežli kralovati v&nbsp;kimmerské říši. A&nbsp;pak také jest otázka, jsou-li vůbec nějací bohové, třebas nevěra hubí mládež.“</p>
			<p class="MLP-text para-style-override-1">Lucanus mezitím sfoukl všechen zlatý pudr s&nbsp;vlasů Nigidie, která opivši se, usnula. Potom sňal spleti břečtanu se stojící před ním vázy a&nbsp;zaobalil do nich spící ženu, vykonav pak toto dílo, jal se rozhlížeti po přítomných rozradostněným a&nbsp;tázavým zrakem.</p>
			<p class="MLP-text para-style-override-1">Pak se i&nbsp;sám zahalil do břečtanu, opakuje tónem hlubokého přesvědčení:</p>
			<p class="MLP-text para-style-override-1">„Nejsem ani za mák člověkem, nýbrž faunem.“</p>
			<p class="MLP-text para-style-override-1">Petronius nebyl opilý, ale Nero, který z&nbsp;počátku pil z&nbsp;ohledu na svůj „nebeský“ hlas málo, prázdnil nakonec číši po číši a&nbsp;zpil se. Chtěl dokonce zpívati dále své básně, tentokrát řecké, ale zapomněl je a&nbsp;omylem zazpíval písničku Anakreontovu. Provázeli jej zpěvem Pythagoras, Diodoros a&nbsp;Terpnos, ale protože se nedařilo nikomu, nechali toho. Nero však začal býti u&nbsp;vytržení jako znalec a&nbsp;estét nad sličností Pythagorovou a&nbsp;z&nbsp;roztoužení líbal jej na ruce. Tak rozkošné ruce viděl pouze jednou&nbsp;– u&nbsp;koho…?</p>
			<p class="MLP-text para-style-override-1">A&nbsp;přiloživ dlaň na mokré čelo, začal se rozpomínati. Za chvíli se na jeho tváři zračil strach.</p>
			<p class="MLP-text para-style-override-1">„Ach, ano, u&nbsp;matky! U&nbsp;Agrippiny!“</p>
			<p class="MLP-text para-style-override-1">A&nbsp;náhle se mu zjevily hrozné přízraky.</p>
			<p class="MLP-text para-style-override-1">„Říká se,“ pravil, „že za nocí chodí matka při měsíci po moři kolem Bají<span class="char-style-override-1"><a id="footnote-19288-220-backlink" class="footnote-link" href="#footnote-19288-220">220</a></span> a&nbsp;Baulí<span class="char-style-override-1"><a id="footnote-19288-221-backlink" class="footnote-link" href="#footnote-19288-221">221</a></span>… Nic, jen chodí, chodí, jako by něco hledala. Ale jak se přiblíží ke člunu, podívá se a&nbsp;zase odejde; rybář však, na nějž se podívala, je nebožtíkem.“</p>
			<p class="MLP-text para-style-override-1">„Není to špatné thema,“ řekl Petronius.</p>
			<p class="MLP-text para-style-override-1">Vestinus pak, natáhnuv krk jako jeřáb, tajemně zašeptal:</p>
			<p class="MLP-text para-style-override-1">„Nevěřím v&nbsp;bohy, ale věřím v&nbsp;duchy,&nbsp;ó!“</p>
			<p class="MLP-text para-style-override-1">Ale Nero nedbal jejich slov a&nbsp;pokračoval:</p>
			<p class="MLP-text para-style-override-1">„Vždyť jsem konal lemuralia<span class="char-style-override-1"><a id="footnote-19288-222-backlink" class="footnote-link" href="#footnote-19288-222">222</a></span>! Nechci jí viděti! Je to již pátý rok! Musil jsem, musil ji odsouditi, poněvadž na mne poslala vraha, a&nbsp;kdybych ji nebyl předešel, neslyšeli byste dnes mého zpěvu.“</p>
			<p class="MLP-text para-style-override-1">„Díky, Caesare, ve jménu města i&nbsp;světa!“ zvolal Domitius Afer.</p>
			<p class="MLP-text para-style-override-1">„Víno! A&nbsp;ať se udeří do tympanů!“</p>
			<p class="MLP-text para-style-override-1">Vřava se strhla nanovo. Lucanus, všecek v&nbsp;břečtanu, chtěje ji překřičeti, vstal a&nbsp;začal volati:</p>
			<p class="MLP-text para-style-override-1">„Nejsem člověk, nýbrž faun, a&nbsp;zdržuji se v&nbsp;lese! E… chó… oooo!“</p>
			<p class="MLP-text para-style-override-1">Konečně se zpil i&nbsp;Caesar, zpili se muži i&nbsp;ženy. Vinitius nebyl méně opilý nežli ostatní a&nbsp;ke všemu ještě vedle vášně probouzela se v&nbsp;něm touha po hádce, což se mu stávalo pokaždé, kdykoli překročil míru. Jeho ztemnělá tvář zbledla ještě více a&nbsp;jazyk se mu již pletl, když řekl hlasem již povýšeným a&nbsp;velitelským:</p>
			<p class="MLP-text para-style-override-1">„Nastav mi ústa! Dnes nebo zítra, to je jedno…! Dosti toho…! Caesar tě odňal Aulům, aby tě daroval mně, rozumíš! Zítra za soumraku si pro tebe pošlu, rozumíš…! Caesar mi tě slíbil, nežli tě odňal… Musíš býti mou! Nastav mi ústa! Nechci čekati na zítřek… rychle nastav ústa!“</p>
			<p class="MLP-text para-style-override-1">A&nbsp;objal Lygii, ale Akté začala ji brániti a&nbsp;také ona sama se bránila posledními silami, neboť cítila, že hyne. Marně však se snažila strhnouti rukama se sebe jeho paži, prostou chloupků; marně hlasem, v&nbsp;němž se zachvívala lítost i&nbsp;strach, snažně ho prosila, aby nebyl takovým, jakým jest, a&nbsp;aby měl s&nbsp;ní slitování. Jeho dech, vínem prosycený, zaléval ji stále blíže a&nbsp;jeho tvář se již octla těsně u&nbsp;její tváře. Nebyl to již ten dřívější, dobrý a&nbsp;duši téměř drahý Vinitius, nýbrž zpitý, zlý satyr, který ji naplnil zděšením a&nbsp;odporem.</p>
			<p class="MLP-text para-style-override-1">Nicméně síly ji opouštěly čím dále tím více. Marně odvracela tvář, překlonivši se nazad, aby se vyhnula jeho polibkům. Nadzvedl se, uchopil ji do obou rukou, a&nbsp;přitáhnuv její hlavu na prsa, prudce oddychuje, začal rozmačkávati ústy její zbledlé rty.</p>
			<p class="MLP-text para-style-override-1">Ale v&nbsp;téže chvíli jakási strašlivá síla odpoutala jeho paže s&nbsp;její šíje s&nbsp;takovou lehkostí, jako by to byly ruce dítěte, jeho pak odstrčila stranou jako suchou větvičku nebo zvadlý list. Co se stalo? Vinitius protřel si udivené oči a&nbsp;náhle spatřil nad sebou obrovskou postavu Lyga, zvaného Ursem, jejž poznal v&nbsp;domě Aulů.</p>
			<p class="MLP-text para-style-override-1">Lyg stál kliden a&nbsp;jen se díval na Vinitia modrýma očima tak podivně, že mladému člověku ztuhla krev v&nbsp;žilách, pak vzal do náručí svoji královnu a&nbsp;rovným, tichým krokem vyšel z&nbsp;triclinia.</p>
			<p class="MLP-text para-style-override-1">Akté v&nbsp;tom okamžiku vyšla za ním.</p>
			<p class="MLP-text para-style-override-1">Vinitius okamžik seděl jako zkamenělý, pak se rychle vzchopil a&nbsp;začal běžeti k&nbsp;východu.</p>
			<p class="MLP-text para-style-override-1">„Lygie! Lygie…!“</p>
			<p class="MLP-text para-style-override-1">Leč vášeň, úžas, vztek a&nbsp;víno mu podťaly nohy. Zapotácel se jednou, po druhé, a&nbsp;pak vzal za nahé rameno jednu z&nbsp;Bakchantek a&nbsp;začal se ptáti, pomžikávaje očima:</p>
			<p class="MLP-text para-style-override-1">„Co se stalo?“</p>
			<p class="MLP-text para-style-override-1">A&nbsp;ona, uchopivši pohár s&nbsp;vínem, podala mu jej s&nbsp;úsměvem v&nbsp;zamlžených očích.</p>
			<p class="MLP-text para-style-override-1">„Pij!“ řekla.</p>
			<p class="MLP-text para-style-override-1">Vinitius vypil a&nbsp;svalil se na nohy.</p>
			<p class="MLP-text para-style-override-1">Většina hostů ležela již pod stolem; jiní chodili vrávoravým krokem po tricliniu, jiní spali na stolních lehátkách, chrápajíce nebo zvracejíce ve spaní zbytek vína, a&nbsp;na zpité konsuly a&nbsp;senátory, na zpité rytíře, básníky, filosofy, na zpité tanečnice a&nbsp;patricijky, na celý ten svět ještě vševládný, ale již bezduchý, ověnčený a&nbsp;zhýralý, již hasnoucí, stále jen padaly růže ze zlatých sítí, napjatých pod stropem.</p>
			<p class="MLP-text para-style-override-1">Venku se začalo rozednívati.</p>
<p class="MLP-text para-style-override-1">&nbsp;</p>
			<div class="footnotes">
				<div class="footnote">
					<p class="MLP-pozn-pod-carou para-style-override-1"><a id="footnote-19288-192" class="footnote-anchor" href="#footnote-19288-192-backlink">192</a> <span> Starořímští plnoprávní občané; patriciové tvořili původně sami národ římský, ale za císařské doby jejich počet poklesl, a byly proto mezi ně přibírány nové rody.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-193" class="footnote-anchor" href="#footnote-19288-193-backlink">193</a> <span> Starořecký filozof z&nbsp;1. st. n. l.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-194" class="footnote-anchor" href="#footnote-19288-194-backlink">194</a> <span> Proslulý milenec římského císaře Tiberia v&nbsp;1. st. n. l.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-195" class="footnote-anchor" href="#footnote-19288-195-backlink">195</a> <span> Slavný starořecký sochař a kovolijec ze 4. st. př. n. l.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-196" class="footnote-anchor" href="#footnote-19288-196-backlink">196</a> <span> Mužské roucho, užívané při hostinách.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-197" class="footnote-anchor" href="#footnote-19288-197-backlink">197</a> <span> Slavný starořecký sochař a kovolijec ze 4. st. př. n. l.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-198" class="footnote-anchor" href="#footnote-19288-198-backlink">198</a> <span> Nymfy.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-199" class="footnote-anchor" href="#footnote-19288-199-backlink">199</a> <span> Třetí římský císař z&nbsp;1. st. n. l., pověstný svou krutostí a neřestným životem. Byl zavražděn spiklenci v&nbsp;roce 41 n. l.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-200" class="footnote-anchor" href="#footnote-19288-200-backlink">200</a> <span> Tribun pretoriánů, který se podílel na vraždě římského císaře Kaliguly.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-201" class="footnote-anchor" href="#footnote-19288-201-backlink">201</a> <span> Slavný starořímský vojevůdce, vítěz nad Germány z&nbsp;1. st. n. l.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-202" class="footnote-anchor" href="#footnote-19288-202-backlink">202</a> <span> Ochránci a zástupci jednak klientů (svobodní patriciové, avšak v&nbsp;právních věcech podrobení patronovi), jednak osvobozených otroků.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-203" class="footnote-anchor" href="#footnote-19288-203-backlink">203</a> <span> Panenské kněžky bohyně Vesty, jejichž povinností bylo udržovat a ochraňovat oheň v&nbsp;jejím chrámě, stejně jako žít v&nbsp;úplné mravní bezúhonnosti.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-204" class="footnote-anchor" href="#footnote-19288-204-backlink">204</a> <span> Bývalý konzul, který byl po roce svého úřadování správcem některé ze starořímských provincií.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-205" class="footnote-anchor" href="#footnote-19288-205-backlink">205</a> <span> Starořímské přímořské město na západ od Říma.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-206" class="footnote-anchor" href="#footnote-19288-206-backlink">206</a> <span> Starořímský básník z&nbsp;1. st. př. n. l.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-207" class="footnote-anchor" href="#footnote-19288-207-backlink">207</a> <span> Král starověkého kmene Massylů z&nbsp;Numidie v&nbsp;severní Africe z&nbsp;přelomu 3. a 2. st. př. n. l.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-208" class="footnote-anchor" href="#footnote-19288-208-backlink">208</a> <span> Můj poklade.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-209" class="footnote-anchor" href="#footnote-19288-209-backlink">209</a> <span> Starověký strunný nástroj.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-210" class="footnote-anchor" href="#footnote-19288-210-backlink">210</a> <span> Starořímští kněží.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-211" class="footnote-anchor" href="#footnote-19288-211-backlink">211</a> <span> Osud.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-212" class="footnote-anchor" href="#footnote-19288-212-backlink">212</a> <span> Hora u Korintského zálivu, zasvěcená Apollonovi a Múzám.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-213" class="footnote-anchor" href="#footnote-19288-213-backlink">213</a> <span> Kněží starořecké bohyně Kybely, kteří o jejích slavnostech divoce křepčili a zápasili zbraněmi za ohlušující hudby.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-214" class="footnote-anchor" href="#footnote-19288-214-backlink">214</a> <span> Svět.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-215" class="footnote-anchor" href="#footnote-19288-215-backlink">215</a> <span> Starořecký filozof ze 6. stol. př. n. l.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-216" class="footnote-anchor" href="#footnote-19288-216-backlink">216</a> <span> Falernské víno – jedno z&nbsp;nejvzácnějších vín, pocházející z&nbsp;Falerna, území na hranicích Campanie.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-217" class="footnote-anchor" href="#footnote-19288-217-backlink">217</a> <span> Přívrženci Epikurovy školy (starořecký filozof ze 4. st. př. n. l.) hlásající jako jediný cíl lidského života užívání pozemských rozkoší.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-218" class="footnote-anchor" href="#footnote-19288-218-backlink">218</a> <span> Počáteční slova formule, která v&nbsp;překladu zní: Konzulové ať hledí, aby obec nevzala škody! Touto formulí dával starořímský senát za dob vnitřního nebezpečí konzulům neomezenou moc ke zjednávání pořádku.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-219" class="footnote-anchor" href="#footnote-19288-219-backlink">219</a> <span> Římský mír.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-220" class="footnote-anchor" href="#footnote-19288-220-backlink">220</a> <span> Starořímské přímořské lázně ve střední Itálii.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-221" class="footnote-anchor" href="#footnote-19288-221-backlink">221</a> <span> Starořímské město ve střední Itálii.</span></p>
				</div>
				<div class="footnote">
					<p class="MLP-pozn-pod-carou para-style-override-1"><a id="footnote-19288-222" class="footnote-anchor" href="#footnote-19288-222-backlink">222</a> <span> Slavnosti na usmíření duší nebožtíků; konaly se 9., 11. a&nbsp;13.&nbsp;května.</span></p>
				</div>
			</div>
		</div>
</body>
</html>