<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>quo_vadis-47</title>
		<link href="../Styles/quo_vadis_idstyles.css" rel="stylesheet" type="text/css"/>
	</head>
	<body id="quo_vadis" xml:lang="cs-CZ">
		<div>
			<p id="toc_marker-46" class="MLP-uroven2-kapitola para-style-override-1">XLVI</p>
			<p class="MLP-text-bez1radku para-style-override-1">Město stále ho<a id="x.20236"></a>řelo. Veliký cirk sesul se v&#160;trosky, ve čtvrtích městských pak, jež první začaly hořeti, bořily se celé uličky i&#160;ulice. Po každém takovém zřícení vyrážely na chvíli plamenné sloupy až k&#160;nebi. Vítr se obrátil a&#160;dul nyní s&#160;nesmírnou silou směrem od moře, přinášeje na Caelius, na Esquilin i&#160;na Viminál vlny ohně, hořících cárů a&#160;oharků. Nicméně se již pomýšlelo na záchranu. Z&#160;rozkazu Tigellina, který se třetího dne přihnal z&#160;Antia, začalo se s&#160;bouráním domů na Esquilinu, aby oheň, až dospěje k prázdným místům, uhasl sám sebou. Byla to však pomoc již zbytečná, podniknutá proto, aby byl zachráněn zbytek města, poněvadž zachrániti to, co již hořelo, na to nebylo lze ani pomysliti. Kromě toho bylo nutno zabrániti i&#160;dalším následkům pohromy. Spolu s&#160;Římem přicházela ve zkázu nesmírná bohatství, přicházel vniveč všecek majetek jeho obyvatelů, takže u&#160;hradeb tábořily nyní statisíce ubožáků.</p>
			<p class="MLP-text para-style-override-1">Již druhého dne začal soužiti hlad ony lidské davy, neboť obrovské zásoby potravin, nahromaděné ve městě, hořely i&#160;s&#160;ním; ve všeobecném zmatku pak a&#160;rozvratu v&#160;úřadech nikoho ani nenapadlo, aby dopravil nové. Teprve po příchodu Tigellinově šly do Ostie příslušné rozkazy, zatím však obyvatelstvo začalo nabývati tvářnosti stále hrozivější.</p>
			<p class="MLP-text para-style-override-1">Dům na Aqua Appia, ve kterém tou dobou obýval Tigellinus, obstupovaly zástupy žen, křičíce od rána do pozdní noci: „Chléb a&#160;přístřeší!“ Marně praetoriáni, přivedení z&#160;velkého tábořiště, ležícího mezi Via Salaria a&#160;Nomentana, snažili se udržeti jakýs takýs pořádek. Tu a&#160;tam činěn jim zjevně ozbrojený odpor; leckde volaly bezbranné hloučky, ukazujíce na hořící město: „Vražděte nás při tomto ohni!“ Zlořečilo se Caesarovi, Augustianům, praetoriánským vojákům a&#160;vzbouření rostlo každou hodinu tak, že Tigellinus, dívaje se v&#160;noci na tisíce ohnišť, rozložených kolem města, řekl si, že jsou to ohniště nepřátelských táborů. Na jeho rozkaz bylo kromě mouky dopraveno co největší množství hotových chlebů, které byly staženy nejen z&#160;Ostie, nýbrž i&#160;ze všech měst a&#160;okolních vesnic, ale když první zásilky došly v&#160;noci do Emporia, lid ztekl hlavní bránu ze strany Aventina a&#160;zásoby mžikem rozchvátil, vyvolávaje tím hrozný zmatek. Za svitu požárové záplavy bylo bojováno o&#160;bochánky, z&#160;nichž množství bylo zašlapáno do země. Mouka z&#160;roztrhaných pytlů pokryla celé prostranství od sýpek až k&#160;oblouku Drusovu a&#160;Germanikovu jako sněhem, a&#160;nepokoje trvaly tak dlouho, dokud vojáci neobsadili všech budov a&#160;nezačali davy odháněti šípy a&#160;ra­nami.</p>
			<p class="MLP-text para-style-override-1">Nikdy od nájezdu Gallů pod Brennem nepotkala Říma taková pohroma. Také byla v&#160;zoufalství činěna srovnání mezi oběma těmito požáry. Ale tenkrát zůstal aspoň Kapitol. Nyní však i&#160;Kapitol byl ovinut strašlivým věncem ohně. Mramory sice nehořely plamenem, ale v&#160;noci, když vítr na chvíli plameny rozháněl, bylo viděti řady sloupů hořejšího chrámu Jovišova, rozžhavených a&#160;růžově zářících v&#160;podobě řeřavého uhlí. Konečně za časů Brennových honosil se Řím ukázněným, jednolitým, městu i&#160;oltářům oddaným obyvatelstvem, kdežto nyní potloukaly se kolem hradeb hořícího města různojazyčné davy, skládající se většinou z&#160;otroků a&#160;osvobozenců, rozkacené, nespořádané a&#160;odhodlané pod tlakem bídy obrátiti se proti úřadům i&#160;městu.</p>
			<p class="MLP-text para-style-override-1">Avšak i&#160;sama ohromnost požáru, naplňujíc srdce zděšením, zbavovala do jakési míry chátru sil. Za pohromou ohně mohla přijíti pohroma hladu a&#160;nemocí, neboť aby neštěstí bylo dovršeno, nastala strašlivá červencová vedra. Nebylo možno dýchati vzduch, rozpálený ohněm a&#160;sluncem. Noc nejen nepřinášela úlevy, nýbrž stávala se peklem. Ve dne se zjevovala děsná a&#160;příšerná podívaná. Uprostřed ohromné město na pahorcích, proměněné v&#160;hučící sopku, kolem pak až k&#160;horám Albským jediné nepřehledné tábořiště, skládající se z&#160;bud, stanů, salaší, vozů, ručních vozíků, nosítek, krámů, ohnišť, zahalené kouřem a&#160;prachem, ozářené rudými paprsky slunce, procházejícího požárovou záplavou, plné lomozu, výkřiků, hrozeb, nenávisti a&#160;strachu, hrůzného vzezření mužů, žen i&#160;dětí. Mezi Quirity byli Řekové, hustovlasé kmeny severu, Afričané a&#160;Asiaté; mezi obyvateli otroci, osvobozenci, gladiátoři, kupci řemeslníci, selský lid a&#160;vojáci&#160;– pravé lidské moře, oblévající ohnivý ostrov.</p>
			<p class="MLP-text para-style-override-1">Různými zprávami zvlňovalo se ono moře jako skutečná vlna větrem. Zprávy byly příznivé i&#160;nepříznivé. Bylo vypravováno o&#160;nesmírných zásobách obilí i&#160;šatstva, které měly dojíti do Emporia a&#160;býti rozdávány zdarma. Také se mluvilo o&#160;tom, že z&#160;rozkazu Caesarova budou provincie v&#160;Asii a&#160;Africe obrány o&#160;všecko bohatství, poklad pak tímto způsobem získaný bude rozdělen mezi obyvatele Říma tak, aby si každý mohl vystavěti vlastní dům. Ale zároveň byly pouštěny do oběhu takové noviny, že voda ve vodovodech byla otrávena a&#160;že Nero chce zničiti město a&#160;vyhubiti obyvatelstvo do posledního člověka, aby se přestěhoval do Řecka nebo Egypta a&#160;tamodtud vládl světu. Každá zpráva se šířila rychlostí blesku a&#160;každá docházela víry u&#160;lidu, vyvolávajíc bouři buď naděje, hněvu, strachu, nebo vzteku. Konečně zachvátila ony tisíce tábořícího lidu jakási horečka. Víra křesťanů, že konec světa ohněm je blízký, šířila se i&#160;mezi vyznavači bohů každým dnem stále více. Lidé upadali buďto v&#160;otupělost, nebo v&#160;šílenství. Uprostřed oblaků, prozářených požárovou záplavou, byli viděni bohové, dívající se na zkázu země; vztahovaly se k&#160;nim ruce nebo byli proklínáni.</p>
			<p class="MLP-text para-style-override-1">Zatím vojáci, podporovaní jakýmsi počtem obyvatelů, bez ustání bourali domy na Esquilině, na Caeliu a&#160;také na Zatibří, které tím ve značné části bylo zachráněno. Ale v&#160;samém městě hořely nevyčerpatelné poklady, nahromaděné po staletích vítězství, drahocenná díla umělecká, nádherné chrámy a&#160;nejskvělejší památky římské minulosti a&#160;římské slávy. Předvídalo se, že z&#160;celého města bude zachráněno sotva několik čtvrtí, položených na obvodu, a&#160;že statisíce lidí zůstanou bez přístřeší. Nicméně rozšiřovali jiní zprávu, že vojáci boří domy ne proto, aby postavili hráz ohni, nýbrž proto, aby z&#160;města nic nezůstalo. Tigellinus důrazně prosil v&#160;každém listě, aby Caesar přijel a&#160;svou přítomností upokojil zoufalý lid. Ale Nero sebou hnul teprve pak, když plameny zachvátily „domus transitoria“, a&#160;pospíchal, aby neztratil okamžiku, ve kterém požár dostoupil nejvyššího vrcholu.</p>
		</div>
</body>
</html>