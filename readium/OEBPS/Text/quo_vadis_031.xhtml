<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>quo_vadis-28</title>
		<link href="../Styles/quo_vadis_idstyles.css" rel="stylesheet" type="text/css"/>
	</head>
	<body id="quo_vadis" xml:lang="cs-CZ" xmlns:xml="http://www.w3.org/XML/1998/namespace">
		<div>
			<p id="toc_marker-27" class="MLP-uroven2-kapitola para-style-override-1">XXVII</p>
			<p class="MLP-text-bez1radku para-style-override-1">Od onoho okamžiku ukazovala se řidčeji ve spol<a id="x.19951"></a>ečné jizbě a&nbsp;řidčeji také přistupovala k&nbsp;jeho loži. Viděla, že Vinitius těká za ní prosebným zrakem, že čeká na každé její slovo jako na smilování, že trpí a&nbsp;neodvažuje se stěžovati si, aby si jí proti sobě nepopudil, že ona jediná jest mu zdravím i&nbsp;radostí; a&nbsp;tehdy v&nbsp;ní srdce překypovalo soucitem. Brzy také zpozorovala, že čím více se snaží, aby se mu vyhnula, tím větší jímá ji lítost a&nbsp;tím zároveň rodí se v&nbsp;ní ještě tklivější city k&nbsp;němu. Opustil ji klid. Někdy si říkala, že by měla býti u&nbsp;něho bez ustání, předně proto, že božské učení přikazuje spláceti zlé dobrým, a&nbsp;za druhé, že rozmlouvajíc s&nbsp;ním, mohla by jej k&nbsp;tomu učení přivábiti. Ale současně jí svědomí říkalo, že klame samu sebe a&nbsp;že ji k&nbsp;němu nevábí nic jiného nežli jeho láska a&nbsp;jeho půvab. Tímto způsobem žila v&nbsp;ustavičné rozervanosti, která se stupňovala každým dnem. Chvílemi jí připadalo, že jest obestřena nějakou sítí, chtějíc pak jí proniknouti, že se zamotává do ní stále více. Také musila se přiznati sama před sebou, že se jí stává čím dále tím nutnějším, aby jej vídala každý den, že jeho hlas je jí stále milejším a&nbsp;že je třeba, aby všemi silami bojovala s&nbsp;touhou přesedávati u&nbsp;jeho lože. Když se k&nbsp;němu přiblížila a&nbsp;on všecek zářil, i&nbsp;její srdce zalévala radost. Jednoho dne postřehla stopy slz na jeho řasách a&nbsp;po prvé v&nbsp;životě přišlo jí na mysl, že by je mohla osušiti polibky. Polekána tou myšlenkou a&nbsp;plna pohrdání vůči sobě, proplakala následující noc.</p>
			<p class="MLP-text para-style-override-1">On však byl trpěliv, jako by si byl přísahal, že jím bude. Když mu chvílemi zasvítily oči netrpělivostí, zvůlí a&nbsp;hněvem, hned v&nbsp;sobě tlumil ty záblesky a&nbsp;pak se na ni díval s&nbsp;nepokojem, jako by ji chtěl prositi za odpuštění, a&nbsp;to ji dojímalo ještě více. Nikdy neměla pocitu, že je tolik milována, a&nbsp;když na to myslila, cítila se vinnou a&nbsp;zároveň i&nbsp;šťastnou. Také Vinitius měnil se opravdu. V&nbsp;jeho rozmluvách s&nbsp;Glaukem bylo méně hrdosti. Často jej napadalo, že i&nbsp;ten chudý lékař otrok i&nbsp;cizinka, stará Miriam, která jej zahrnovala péčí, i&nbsp;Crispus, jejž vídával stále pohrouženého v&nbsp;modlitbu, jsou přece jen lidé. Byl překvapen podobnými myšlenkami&nbsp;– nicméně je míval. Ursa si časem oblíbil a&nbsp;hovoříval s&nbsp;ním nyní celé dny, protože s&nbsp;ním mohl mluviti o&nbsp;Lygii; obr pak byl nevyčerpatelný ve vypravování, a&nbsp;konaje u&nbsp;nemocného nejjednodušší služby, začal mu rovněž projevovati cosi jako příchylnost. Lygie byla Vinitiovi stále bytostí, náležející jaksi jinému druhu, stokrát povýšenější nad ony, kteří ji obklopovali; neméně však začal pozorovati také lidi prosté a&nbsp;chudé, čehož nedělal nikdy v&nbsp;životě, a&nbsp;začal u&nbsp;nich odhalovati různé stránky, jež zasluhovaly pozornosti a&nbsp;jejichž existence mu dříve nepřišla ani na mysl.</p>
			<p class="MLP-text para-style-override-1">Pouze Nazaria nemohl snésti, neboť se mu zdálo, že se mladý hoch opovažuje milovati Lygii. Dlouhou dobu sice v&nbsp;sobě tlumil chuť, aby mu projevil svoji nelibost, ale jednou, když mladík přinesl dívce dvě křepelky, které koupil na trhu za vlastní vydělané peníze, ve Vinitiovi se ozval potomek Quiritů, pro něhož přistěhovalec z&nbsp;cizího národa znamenal méně nežli nejnepatrnější brouček. Slyše Lygiino poděkování, strašlivě zbledl, a&nbsp;když Nazarius odešel pro vodu ptákům, řekl:</p>
			<p class="MLP-text para-style-override-1">„Lygie, což můžeš strpěti, aby ti ten hoch přinášel dary? Nevíš snad, že Řekové nazývají lidi jeho národa židovskými psy?“</p>
			<p class="MLP-text para-style-override-1">„Nevím, jak je nazývají Řekové,“ odpověděla, „ale vím, že Nazarius je křesťan a&nbsp;můj bratr.“</p>
			<p class="MLP-text para-style-override-1">To pravivši, pohlédla na něho překvapena a&nbsp;s&nbsp;lítostí, protože byla již odvyklá podobným jeho výbuchům, on pak zaťal zuby, aby jí neřekl, že takového jejího bratra dal by zmrskati na smrt nebo poslal jej na venkov, aby jako <span class="MLP-znak-kurziva-11b">compeditus</span><span class="char-style-override-1"><a id="footnote-19288-330-backlink" class="footnote-link" href="#footnote-19288-330">330</a></span> ryl půdu na jeho vinicích… Nicméně se opanoval, potlačil v&nbsp;sobě hněv a&nbsp;teprve za chvíli řekl:</p>
			<p class="MLP-text para-style-override-1">„Odpusť mi, Lygie! Jsi pro mne dcerou královskou a&nbsp;adoptovaným dítětem Plautiů.“</p>
			<p class="MLP-text para-style-override-1">A&nbsp;přemohl se do té míry, že když se Nazarius objevil zase v&nbsp;jizbě, slíbil mu, že po návratu do svého letohrádku daruje mu párek pávů nebo párek plameňáků, jichž měl plné zahrady.</p>
			<p class="MLP-text para-style-override-1">Lygie porozuměla, že jej taková vítězství nad sebou samým stojí mnoho. Avšak čím častěji jich dosáhl, tím více se její srdce připoutávalo k&nbsp;němu. Jeho zásluha však vůči Nazariovi byla menší, nežli tušila. Vinitius mohl se chvíli na něho osopiti, ale nemohl na něho žárliti. Miriamin syn neznamenal zajisté v&nbsp;jeho očích více nežli pes a&nbsp;kromě toho bylo to ještě dítě, které milovalo-li Lygii, milovalo ji nevědomky a&nbsp;přitom i&nbsp;služebně. Větší boje musil s&nbsp;sebou sváděti mladý tribun, aby se podrobil, byť i&nbsp;mlčky, oné úctě, jakou mezi těmi lidmi bylo opředeno jméno Kristovo a&nbsp;Jeho učení. V&nbsp;tom směru se děly ve Vinitiovi podivné věci. Byla to přece jen nauka, ve kterou věřila Lygie, a&nbsp;proto také byl hotov ji uznati. Potom, čím více se pozdravoval, čím lépe si připomínal celou řadu událostí, které se přihodily od oné noci na Ostrianu, a&nbsp;celou řadu představ, které vnikly od té doby do jeho hlavy, tím větší obdiv jímal jej nad nadlidskou silou té nauky, která vyvolávala v&nbsp;lidských duších takový přerod od základů. Chápal, že jest v&nbsp;ní cosi kromobyčejného, cosi, čeho nebylo dosud na světě, i&nbsp;cítil, že kdyby obsáhla celý svět, kdyby do něho zasela svoji lásku a&nbsp;své milosrdenství, nastalo by snad jakési období, které by připomínalo ono, kdy ještě nikoli Joviš, nýbrž Saturn řídil svět. Neodvažoval se dále pochybovati o&nbsp;nadpřirozeném původu Kristově ani Jeho zmrtvýchvstání ani o&nbsp;jiných zázracích. Očití svědkové, kteří o&nbsp;tom hovořili, byli příliš věrohodní a&nbsp;příliš si lež ošklivili, aby mohl připustiti, že vypravují nebývalé věci. Konečně si římský skepticismus dovoloval nevěřiti v&nbsp;bohy, ale věřil v&nbsp;zázraky. Vinitius tu stál před jakousi záhadou, které nedovedl rozřešiti. Z&nbsp;druhé strany však se mu všecka ta nauka zdála býti v&nbsp;takovém rozporu s&nbsp;trvajícím pořádkem věcí, býti tak nemožnou, aby zavedena byla do praktického života, a&nbsp;tak ztřeštěnou jako žádná jiná. Podle ní mohli lidé i&nbsp;v&nbsp;Římě i&nbsp;na celém světě býti zlí, ale pořádek věcí byl dobrý. Kdyby na příklad Caesar byl počestný člověk, kdyby senát byl se skládal nikoli z&nbsp;prostopášných zhýralců, nýbrž z&nbsp;lidí, jako byl Thrasea, čeho ještě bylo by možno si přáti? Vždyť římský mír a&nbsp;římská vláda byly věcí dobrou, třídění mezi lidmi bylo oprávněno a&nbsp;spravedlivo. Zatím však to učení podle chápání Vinitiova jistě by zvrátilo všeliký pořádek, všelikou vládu a&nbsp;odstranilo všeliké rozdíly. A&nbsp;co pak by se stalo, byť i&nbsp;jen s&nbsp;římským panováním a&nbsp;říší? Což mohli Římané přestat vládnout nebo uznati celé stádo podmaněných národů za sobě rovné? To již patricius nemohl srovnati ve své hlavě. A&nbsp;kromě toho bylo to učení zvláště v&nbsp;rozporu se všemi jeho představami, zvyky, rázem života a&nbsp;pojmy o&nbsp;něm. Nemohl sobě naprosto představiti, jak by mohl sám existovati, kdyby na příklad je přijal. Obával se ho a&nbsp;obdivoval se mu, ale aby je přijal, proti tomu se přímo vzpírala jeho přirozenost. Rozuměl nakonec, že nic jiného ho nerozloučilo s&nbsp;Lygií nežli to učení, a&nbsp;když o&nbsp;tom přemýšlel, nenáviděl ho všemi silami duše.</p>
			<p class="MLP-text para-style-override-1">Nicméně již si uvědomoval, že právě to učení přiodělo Lygii jakousi výjimečnou, nevýslovnou krásou, která v&nbsp;jeho srdci zrodila kromě lásky hlubokou úctu, kromě vášnivé touhy vroucí zbožňování a&nbsp;ze samé Lygie učinila bytost, jemu na světě nade všecko drahou. A&nbsp;tehdy jej opět jímala chuť milovati Krista. A&nbsp;jasně chápal, že buďto musí k&nbsp;Němu zahořeti láskou, nebo nenávistí, lhostejným však zůstati nemůže. Zatím jej hnaly kupředu jakési dvě opačné vlny; kolísal v&nbsp;myšlenkách, kolísal v&nbsp;citech, nedovedl si zvoliti, nicméně skláněl hlavu a&nbsp;prokazoval mlčky čest onomu sobě nepochopitelnému Bohu pouze proto, že to byl Bůh Lygiin.</p>
			<p class="MLP-text para-style-override-1">Lygie pak viděla, co se v&nbsp;něm dělo, kterak se v&nbsp;něm odehrával převrat, kterak jeho povaha zavrhovala ono učení, a&nbsp;jestliže na jedné straně ji to rmoutilo až k&nbsp;smrti, z&nbsp;druhé strany lítost, soucit i&nbsp;vděčnost za ono mlčící prokazování úcty, jakou choval ke Kristu, nakloňovaly její srdce nepřekonatelnou silou jemu. Vzpomínala si na Pomponii Grecinu i&nbsp;Aula. Pro Pomponii zdrojem stálého smutku a&nbsp;nikdy nevysychajících slz byla myšlenka, že za hrobem se již s&nbsp;Aulem neshledá. Lygie nyní začala lépe rozuměti tomu hoři i&nbsp;té bolesti. Také ona našla drahou bytost, od které jí hrozilo věčné odloučení. Někdy sice se šálila, že se jeho duše ještě otevře pravdám Kristovým, ale to šálení nemohlo býti trvalým. Znala jej a&nbsp;rozuměla mu již příliš dobře. Vinitius&nbsp;– křesťanem! Ty dva pojmy ani v&nbsp;její nezkušené hlavě nemohly se směstnati vedle sebe. Jestliže rozvážný a&nbsp;rozšafnosti plný Aulus nestal se jím vlivem moudré a&nbsp;dokonalé Pomponie, kterak se jím mohl státi Vinitius! Na to nebylo odpovědi či vlastně byla jen jedna: že není pro něho ani naděje, ani pomoci.</p>
			<p class="MLP-text para-style-override-1">Lygie však zpozorovala se strachem, že ten rozsudek zkázy, který se nad ním vznáší, místo aby ji od něho odrazoval, pouhým politováním činí ho ještě dražším pro ni. Chvílemi jímala ji touha, aby s&nbsp;ním pohovořila o&nbsp;jeho tmavé budoucnosti, ale když jednou, usednuvši k&nbsp;němu, řekla mu, že mimo křesťanskou nauku není života, on, jsa již silnější, nadzdvihl se na své zdravé ruce a&nbsp;pojednou jí položil hlavu do klína, řka: „Ty jsi život!“ A&nbsp;tehdy jí dech zemřel v&nbsp;prsou, jasné vědomí ji opustilo a&nbsp;jakýsi záchvěv rozkoše proběhl jí od paty až ke hlavě. Uchopivši dlaněmi jeho skráně, snažila se, aby jej nadzdvihla, ale sama se při tom k&nbsp;němu sklonila, takže se ústy dotkla jeho vlasů a&nbsp;takto chvíli oba zápasili v&nbsp;opojení proti sobě i&nbsp;proti lásce, která pudila jednoho ke druhému.</p>
			<p class="MLP-text para-style-override-1">Lygie se konečně vzchopila a&nbsp;prchla, cítíc plamen v&nbsp;žilách a&nbsp;závrať v&nbsp;hlavě. Než to byla kapka, která přetekla z&nbsp;poháru, vrchovatě již naplněného. Vinitius netušil, jak draze bude musit vykoupiti šťastný okamžik, Lygie však porozuměla, že nyní ona sama potřebuje pomoci. Noc po onom večeru strávila beze snu, v&nbsp;slzách a&nbsp;na modlitbě, s&nbsp;pocitem, že není hodna, aby se modlila, a&nbsp;že nemůže býti vyslyšena. Nazítří vyšla časně z&nbsp;cubicula, a&nbsp;vyvolavši Crispa do zahradní besídky, pokryté břečtanem a&nbsp;uvadlými svlačci, otevřela mu všecku duši, snažně ho při tom prosíc, aby jí dovolil opustiti Miriamin dům, protože si již nedůvěřuje a&nbsp;není s&nbsp;to, aby potlačila v&nbsp;srdci lásku k&nbsp;Vinitiovi.</p>
			<p class="MLP-text para-style-override-1">Crispus, jenž byl člověk starý, přísný a&nbsp;stále se ztápějící v&nbsp;rozhorlení, souhlasil s&nbsp;úmyslem, aby opustila Miriamin dům, nenalezl však slov odpuštění pro lásku, která podle jeho pojmů byla hříšná. Srdce mu vzkypělo rozhořčením při pouhé myšlence, že Lygie, o&nbsp;kterou pečoval od okamžiku jejího útěku, kterou miloval, utvrdil ve víře a&nbsp;na kterou se dosud díval jako na bílou lilii, vyrostlou na půdě křesťanské nauky a&nbsp;nezkaženou žádným dechem pozemským, mohla v&nbsp;duši najíti místo pro jinou lásku nežli nebeskou. Věřil až dosud, že nikde na celém světě netlouklo čistší srdce ke slávě Kristově. Chtěl Mu ji obětovati jako perlu, jako skvost a&nbsp;drahocenné dílo vlastních rukou, a&nbsp;proto doznané zklamání jej naplnilo podivením i&nbsp;hořkostí.</p>
			<p class="MLP-text para-style-override-1">„Jdi a&nbsp;pros Boha, aby ti odpustil viny!“ řekl jí nevlídně. „Prchni, dokud zloduch, jenž tě posedl, nepřivede tě k&nbsp;úplnému pádu a&nbsp;dokud se neodřekneš Spasitele! Bůh pro tebe zemřel na kříži, aby vlastní krví vykoupil tvoji duši, ty však chceš raději milovati toho, který z&nbsp;tebe chtěl udělati svoji souložnici. Bůh tě zázrakem vysvobodil z&nbsp;jeho rukou, ty však jsi otevřela srdce nečistému chtíči a&nbsp;láskou jsi vzplála k&nbsp;synovi tmy. Kdo že jest on?&nbsp;– Přítel a&nbsp;služebník Antikristův, společník prostopášnosti a&nbsp;zločinu! Kam tě zavede, ne-li k&nbsp;oné propasti a&nbsp;do oné Sodomy, ve které žije sám a&nbsp;kterou zničí Bůh plamenem svého hněvu? Ale já tobě pravím: Kéž bys raději byla zemřela, kéž by se byly zdi tohoto domu zřítily na tvoji hlavu dříve, nežli se vplížil onen muž do tvých prsou a&nbsp;potřísnil je jedem své nepravosti!“</p>
			<p class="MLP-text para-style-override-1">A&nbsp;byl stále více pln rozhorlení, jelikož jej vina Lygiina nejen naplnila hněvem, nýbrž i&nbsp;ošklivostí a&nbsp;pohrdáním k&nbsp;lidské přirozenosti vůbec, k&nbsp;ženské pak zvláště, kteréž neuchránilo ani křesťanské učení od Eviny slabosti. Nebylo pro něho ničím, že dívka zůstala ještě čista, že chtěla prchnouti před onou láskou a&nbsp;že se k&nbsp;ní přiznávala s&nbsp;lítostí a&nbsp;pokáním. Crispus ji chtěl změniti v&nbsp;anděla a&nbsp;povznésti do výšin, ve kterých byla pouze láska ke Kristu, kdežto hle, ona zahořela láskou k&nbsp;Augustianovi! Pouhá myšlenka na to naplnila jeho srdce hrůzou, stupňovanou pocitem rozčarování a&nbsp;zklamání. Nikoli, to nemohl jí odpustiti! Slova hrůzy pálila jej na rtech jako hořící dříví; ještě bojoval sám s&nbsp;sebou, aby jich nevyřkl, ale potřásal svýma vyhublýma rukama nad polekanou dívkou. Lygie cítila svoji vinu, ne však vinu do té míry. Měla dokonce za to, že odchod z&nbsp;domu Miriamina bude jejím vítězstvím nad pokušením, že bude zmírněním viny. Crispus ji srazil do prachu; ukázal jí všecku ubohost a&nbsp;ničemnost její duše, jaké by dosud v&nbsp;sobě nebyla tušila. Domnívala se dokonce, že starý presbyter, který od okamžiku jejího útěku z&nbsp;Palatina byl jí takřka otcem, projeví trochu soucitu, že ji potěší, dodá útěchy a&nbsp;posílí.</p>
			<p class="MLP-text para-style-override-1">„Bohu obětuji svoje zklamání i&nbsp;svoji bolest,“ pravil, „ale ty jsi oklamala i&nbsp;Spasitele, protože jsi sestoupila takřka do bahna, jehož výpary otrávily tvoji duši. Mohla jsi ji obětovati Kristu jako drahocennou nádobu a&nbsp;říci Mu: ‚Naplň ji, Pane, milostí!‘&nbsp;– ale tys ji raději obětovala služebníku zloducha. Ať tobě Bůh odpustí a&nbsp;ať se smiluje nad tebou, poněvadž já, dokud nevymýtíš hada… já, kterýž měl jsem tě za vyvolenou…“</p>
			<p class="MLP-text para-style-override-1">Ale pojednou ustal v&nbsp;řeči, neboť zpozoroval, že nebyli sami.</p>
			<p class="MLP-text para-style-override-1">Skrze uvadlé svlačce a&nbsp;břečtan, který se zelenal v&nbsp;létě stejně jako v&nbsp;zimě, spatřil dvé lidí, z&nbsp;nichž jeden byl apoštol Petr. Druhého nemohl zprvu rozeznati, poněvadž plášť ze hrubé vlněné tkaniny, zvané cilicium, zahaloval mu část tváře. Crispovi se na chvíli zdálo, že to byl Chilon.</p>
			<p class="MLP-text para-style-override-1">Oni pak, uslyševše povýšený hlas Crispův, vstoupili do besídky a&nbsp;usedli na kamennou lávku. Petrův společník odhalil tehdy hubenou tvář, hlavu s&nbsp;počínající lysinou na temeni a s kučeravým vlasem po stranách, se zarudlými víčky a&nbsp;se zakřiveným nosem&nbsp;– tvář ošklivou, ale přitom plnou zápalu, ve které Crispus rozpoznal tahy Pavla z&nbsp;Tarsu.</p>
			<p class="MLP-text para-style-override-1">Lygie však, vrhnuvši se na kolena, objala rukama nohy Petrovy téměř v&nbsp;zoufalství, a&nbsp;přitulivši svoji zarmoucenou hlavinku do záhybů jeho pláště, setrvala takto v&nbsp;mlčení.</p>
			<p class="MLP-text para-style-override-1">A&nbsp;Petr řekl:</p>
			<p class="MLP-text para-style-override-1">„Pokoj duším vašim!“</p>
			<p class="MLP-text para-style-override-1">A&nbsp;vida dítě u&nbsp;svých nohou, tázal se, co se stalo. Tehdy Crispus jal se vyprávěti o&nbsp;všem, z&nbsp;čeho se mu vyznala Lygie, o&nbsp;její hříšné lásce, o&nbsp;její touze po útěku z&nbsp;domu Miriamina i&nbsp;o&nbsp;své lítosti, že se duše, kterou chtěl Kristu obětovati čistou jako slza, potřísnila pozemským citem k&nbsp;účastníku všech zločinů, ve kterých se brodil pohanský svět a&nbsp;které volaly o&nbsp;boží pomstu.</p>
			<p class="MLP-text para-style-override-1">Lygie po dobu, co mluvil, objímala stále silněji nohy apoštolovy, jako by chtěla u&nbsp;nich hledati útočiště a&nbsp;vyžebrati si aspoň trochu soucitu.</p>
			<p class="MLP-text para-style-override-1">Apoštol, vyslechnuv do konce, sklonil se a&nbsp;položil vetchou ruku na její hlavu, potom zvedl oči na starého kněze a&nbsp;řekl:</p>
			<p class="MLP-text para-style-override-1">„Crispe, což jsi neslyšel, že náš milovaný Mistr byl v&nbsp;Kani galilejské a&nbsp;blahořečil lásce mezi ženou a&nbsp;mužem?“</p>
			<p class="MLP-text para-style-override-1">Crispovi sklesly ruce a&nbsp;s&nbsp;údivem vzhlédl na mluvícího, nejsa schopen slova.</p>
			<p class="MLP-text para-style-override-1">A&nbsp;ten, odmlčev se na chvíli, začal znovu: „Crispe, domníváš se, že Kristus, jenž připustil, aby Marie z&nbsp;Magdaly ležela u&nbsp;jeho nohou, a&nbsp;kterýž odpustil zjevné hříšnici, byl by se odvrátil od tohoto dítěte, čistého jako polní lilie?“</p>
			<p class="MLP-text para-style-override-1">Lygie se přitulila se vzlykotem ještě silněji k&nbsp;nohám Petrovým, porozuměvši, že nehledala u&nbsp;nich útočiště nadarmo. Apoštol, nad­zvednuv její tvář slzami zalitou, pravil k&nbsp;ní:</p>
			<p class="MLP-text para-style-override-1">„Dokud oči toho, jejž miluješ, neotevrou se ke světlu pravdy, dotud se mu vyhýbej, aby tě nepřivedl do hříchu, ale modli se za něho a&nbsp;věz, že není viny ve tvé lásce. A&nbsp;že se chceš brániti pokušení, bude ti tato zásluha připočtena. Nermuť se a&nbsp;neplač, neboť pravím tobě, že milost Spasitelova tebe neopustila a&nbsp;že modlitby tvé budou vyslyšeny, po strastech pak začnou dnové radosti.“</p>
			<p class="MLP-text para-style-override-1">To řka, položil obě ruce na její vlasy, a&nbsp;zvednuv oči, žehnal jí. Z&nbsp;tváře mu zářila nadpozemská dobrota.</p>
			<p class="MLP-text para-style-override-1">Avšak pokořený Crispus počal se pokorně omlouvati:</p>
			<p class="MLP-text para-style-override-1">„Zhřešil jsem proti milosrdenství,“ řekl, „ale soudil jsem, že připouštějíc pozemskou lásku do svého srdce, zapřela Krista…“</p>
			<p class="MLP-text para-style-override-1">Petr pak odpověděl:</p>
			<p class="MLP-text para-style-override-1">„Třikrát jsem Jej zapřel, a&nbsp;přece mi odpustil a&nbsp;uložil, abych pásl beránky Jeho.“</p>
			<p class="MLP-text para-style-override-1">„A&nbsp;pak i&nbsp;proto,“ končil Crispus, „že Vinitius jest Augustian…“</p>
			<p class="MLP-text para-style-override-1">„Kristus obměkčil srdce mnohem tvrdší!“ odvětil Petr.</p>
			<p class="MLP-text para-style-override-1">Nato Pavel z&nbsp;Tarsu, který dosud mlčel, vložil prsty na svá prsa, a&nbsp;ukazuje na sebe, pravil:</p>
			<p class="MLP-text para-style-override-1">„Já to jsem, jenž jsem pronásledoval služebníky Kristovy a&nbsp;hnal je na smrt. Já jsem při kamenování Štěpánově pozor dával na roucha těm, kdož jej kamenovali; já jsem chtěl vypleniti pravdu po celé zemi, která jest obývána lidmi&nbsp;– a&nbsp;přece mne ustanovil Pán, abych ji hlásal po celé zemi! I&nbsp;hlásal jsem ji v&nbsp;Judei, v&nbsp;Řecku, na ostrovech i&nbsp;v&nbsp;tomto bezbožném městě, když jsem v&nbsp;něm prodléval po prvé jako vězeň. Ale nyní, když mne vybídl Petr, můj představený, vstoupím do tohoto domu, abych sklonil pyšnou hlavu k&nbsp;nohám Kristovým a&nbsp;vrhl sémě na tuto kamenitou půdu, kterou zúrodní Pán, aby vydala žeň hojnou!“</p>
			<p class="MLP-text para-style-override-1">I&nbsp;povstal&nbsp;– Crispovi pak ten malý, nahrblý člověk připadal v&nbsp;tom okamžiku tím, čím opravdu byl, totiž obrem, který vyvrátí svět ze základů a&nbsp;obsáhne národy i&nbsp;země.</p>
<p class="MLP-text para-style-override-1">&nbsp;</p>
			<div class="footnotes">
				<div class="footnote">
					<p class="MLP-pozn-pod-carou para-style-override-1"><a id="footnote-19288-330" class="footnote-anchor" href="#footnote-19288-330-backlink">330</a> <span> Člověk, jenž pracoval s okovy na nohou.</span></p>
				</div>
			</div>
		</div>
</body>
</html>