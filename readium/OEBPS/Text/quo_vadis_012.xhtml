<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>quo_vadis-9</title>
		<link href="../Styles/quo_vadis_idstyles.css" rel="stylesheet" type="text/css"/>
	</head>
	<body id="quo_vadis" xml:lang="cs-CZ">
		<div>
			<p id="toc_marker-8" class="MLP-uroven2-kapitola para-style-override-1">VI<a id="x.19667"></a>II</p>
			<p class="MLP-text-bez1radku para-style-override-1">Ursa nikdo nezadržel ani se ho neptal, co dělá. Ti z&#160;hostů, kteří neleželi pod stolem, nehlídali již svých míst, a&#160;proto služebnictvo, vidouc obra, odnášejícího na rukou soustolovnici, domnívalo se, že to nějaký otrok vynáší svoji opilou velitelku. Ostatně, Akté šla s&#160;nimi a&#160;její přítomnost vylučovala jakékoli podezření.</p>
			<p class="MLP-text para-style-override-1">Tím způsobem dostali se z&#160;triclinia do přilehlé komnaty a&#160;tam­odtud na galerii, vedoucí do příbytku Akté.</p>
			<p class="MLP-text para-style-override-1">Lygii opustily síly tak dalece, že spočívala v&#160;náruči Ursově jako nebožka. Ale když ji zalil studený a&#160;čistý ranní vzduch, otevřela oči. Venku se jasnilo stále více. Za chvíli, kráčejíce sloupovím, zabočili do postranního portyku, vedoucího nikoli na nádvoří, nýbrž do palácových zahrad, ve kterých vrcholky pinií a&#160;cypřišů rděly se již ranními červánky. V&#160;této části budovy bylo prázdno a&#160;ohlasy hudby a&#160;besední povyk dolétaly k&#160;nim stále tlumeněji. Lygii se zdálo, že byla vyrvána peklu a&#160;vynesena do zářivého světa božího. Bylo tedy přece jen něco za tímto hnusným tricliniem! Bylo nebe, červánky, světlo a&#160;ticho! Dívku zachvátil náhlý pláč i&#160;tulíc se k&#160;rameni obra, začala opakovati se vzlykotem:</p>
			<p class="MLP-text para-style-override-1">„Domů, Urse! Domů, k&#160;Aulům…!“</p>
			<p class="MLP-text para-style-override-1">„Půjdeme!“ odvětil Ursus.</p>
			<p class="MLP-text para-style-override-1">Zatím však se octli v&#160;malém atriu, náležejícím ku příbytku Akté. Tam posadil Ursus Lygii na mramorovou lávku opodál fontány. Akté pak začala ji konejšiti a&#160;vybízeti k&#160;odpočinku, ubezpečujíc, že té chvíle jí nic nehrozí, protože zpití besedníci budou po hostině spáti až do večera. Leč Lygie dlouhou dobu se nechtěla upokojiti, a&#160;stisknuvši rukama skráně, opakovala jen jako dítě:</p>
			<p class="MLP-text para-style-override-1">„Domů, k&#160;Aulům…!“</p>
			<p class="MLP-text para-style-override-1">Ursus byl odhodlán. U&#160;bran sice stojí praetoriáni, ale on přece jen projde. Vojáci nezadržují těch, co vycházejí. Před obloukem se to hemží lektikami. Lidé začnou vycházeti v&#160;celých hloučcích. Nikdo jich nezadrží. Vyjdou společně s&#160;davem a&#160;půjdou rovnou domů. Ostatně, jaké okolky! Když velí královna, musí tak býti! K&#160;tomu zde jest.</p>
			<p class="MLP-text para-style-override-1">A&#160;Lygie opakovala:</p>
			<p class="MLP-text para-style-override-1">„Ano, Urse, vyjdeme!“</p>
			<p class="MLP-text para-style-override-1">Ale Akté musila míti rozum za oba. Vyjdou! Ano! Nikdo jich nezastaví. Ale z&#160;domu Caesara prchnouti se nesmí, a&#160;kdo tak činí, uráží jeho majestát. Vyjdou, ale večer přinese centurio v&#160;čele vojáků rozsudek smrti Aulovi i&#160;Pomponii Grecině, Lygii pak zase odvede nazpět do paláce a&#160;pak již pro ni nebude spásy. Přijmou-li ji Aulové pod svoji střechu, určitě na ně čeká smrt.</p>
			<p class="MLP-text para-style-override-1">Lygii sklesly ruce. Nebylo pomoci. Musila voliti mezi zkázou Plautiů nebo vlastní. Ubírajíc se k&#160;hostině, měla naději, že Vinitius a&#160;Petronius vyprosí jí na Caesarovi svobodu a&#160;odevzdají ji Pomponii, kdežto nyní věděla, že právě oni navedli Caesara, aby ji Aulům odňal. Nebylo pomoci. Jen zázrak ji mohl vyrvati z&#160;té propasti, zázrak a&#160;moc boží!</p>
			<p class="MLP-text para-style-override-1">„Akté,“ pravila se zoufalstvím, „slyšela jsi, co řekl Vinitius, že mne Caesar jemu daroval, že dnes večer pošle pro mne otroky a&#160;dopraví mne k&#160;sobě do svého domu?“</p>
			<p class="MLP-text para-style-override-1">„Slyšela,“ pravila Akté.</p>
			<p class="MLP-text para-style-override-1">A&#160;rozpřáhnuvši ruce, odmlčela se. Zoufalství, s&#160;jakým hovořila Lygie, nenalézalo u&#160;ní ozvěny. Ona sama byla přece milenkou Neronovou. Její srdce, jakkoliv dobré, nedovedlo sdostatek vycítiti nestoudnost takového poměru. Jako bývalá otrokyně spřátelila se mimo to se zákonem otroctví a&#160;kromě toho Nerona dosud milovala. Kdyby se k&#160;ní chtěl vrátiti, vztáhla by po něm ruce jako po štěstí. Chápajíc nyní jasně, že Lygie se musí buďto státi milenkou mladého a&#160;krásného Vinitia, nebo vydati sebe i&#160;Auly v&#160;nebezpečí zkázy, nerozuměla prostě, jak mohla dívka býti na vahách.</p>
			<p class="MLP-text para-style-override-1">„V&#160;domě Caesarově,“ řekla za chvíli, „nebylo by ti bezpečněji nežli v&#160;domě Vinitiově.“</p>
			<p class="MLP-text para-style-override-1">A&#160;nepřišlo jí na mysl, ačkoliv měla pravdu, že její slova znamenala: „Smiř se s&#160;osudem a&#160;staň se souložnicí Vinitiovou!“ Leč Lygii, která cítila na rtech ještě jeho polibky, plné zvířecí vášně a&#160;žhoucí jako řeřavý uhel, krev se vhrnula do tváří při pouhé vzpomínce na ně.</p>
			<p class="MLP-text para-style-override-1">„Nikdy!“ zvolala s&#160;výbuchem. „Nezůstanu ani zde, ani u&#160;Vinitia, nikdy!“</p>
			<p class="MLP-text para-style-override-1">Akté byla překvapena tím výbuchem.</p>
			<p class="MLP-text para-style-override-1">„Což tolik nenávidíš Vinitia?“ tázala se.</p>
			<p class="MLP-text para-style-override-1">Leč Lygie nemohla odpověděti, protože ji znovu strhl pláč. Akté ji přivinula na prsa a&#160;začala chlácholiti. Ursus těžce oddychoval a&#160;zatínal ohromné pěsti, poněvadž miluje svoji královnu věrností psa, nemohl snésti její slzy. V&#160;jeho lygijském, polodivokém srdci rodila se touha, aby se vrátil do sálu, zardousil Vinitia, a bude-li třeba, i&#160;Caesara, bál se však nabídnouti to své velitelce, nejsa jist, byl-li by takový čin, který se mu z&#160;počátku zdál zcela jednoduchý, hoden vyznavačů ukřižovaného Beránka.</p>
			<p class="MLP-text para-style-override-1">A&#160;Akté, zkonejšivši Lygii, začala se opět ptáti:</p>
			<p class="MLP-text para-style-override-1">„Což ho tolik nenávidíš?“</p>
			<p class="MLP-text para-style-override-1">„Nikoli,“ pravila Lygie, „nesmím ho nenáviděti, poněvadž jsem křesťanka.“</p>
			<p class="MLP-text para-style-override-1">„Vím, Lygie. Vím také z&#160;listů Pavla z&#160;Tarsu, že ani nesmíte nechat se zneuctíti aniž báti se smrti více nežli hříchu; než rci mi, dovoluje tvé učení způsobiti smrt?“</p>
			<p class="MLP-text para-style-override-1">„Nikoli.“</p>
			<p class="MLP-text para-style-override-1">„Nuže, kterak můžeš přivolávati pomstu Caesarovu na dům Aulův?“</p>
			<p class="MLP-text para-style-override-1">Nastala chvíle mlčení. Bezedná propast otevřela se před Lygií nanovo.</p>
			<p class="MLP-text para-style-override-1">Mladá osvobozenkyně pak pokračovala:</p>
			<p class="MLP-text para-style-override-1">„Ptám se, protože je mi tě líto, líto jest mi i&#160;dobré Pomponie i&#160;Aula i&#160;jejich dítěte. Dávno žiji v&#160;tomto domě a&#160;vím, čím hrozí hněv Caesarův. Ne, odtud nemůžete prchnouti! Zbývá ti jediná cesta: snažně požádati Vinitia, aby tě vrátil Pomponii.“</p>
			<p class="MLP-text para-style-override-1">Lygie však se svezla na kolena, aby prosila někoho jiného. Také Ursus poklekl za chvíli a&#160;oba se začali modliti v&#160;domě Caesarově za ranních červánků.</p>
			<p class="MLP-text para-style-override-1">Akté viděla po prvé takovou modlitbu a&#160;nemohla odtrhnouti očí od Lygie, která obrácená k&#160;ní profilem, se zdviženou hlavou a&#160;rukama, hleděla do nebe, jako by tamodtud čekala spásu. Úsvit opředl světlem její tmavé vlasy a&#160;bílé peplum, obrážel se ve zracích a&#160;ona sama, všecka v&#160;záři, vypadala jako světlo. V&#160;její pobledlé tváři, v&#160;pootevřených ústech, ve vztyčených rukou a&#160;pozvednutých očích bylo zřejmo jakési nadpozemské nadšení. A&#160;Akté nyní pochopila, proč se Lygie nemůže státi ničí souložnicí. Před bývalou milenkou Neronovou poodhalil se jakýs cípek závoje, zakrývajícího zcela jiný svět, než byl ten, jemuž přivykla. Byla v&#160;údivu nad onou modlitbou v&#160;tomto domě zločinu a&#160;neřesti. Před chvíli se jí zdálo, že není pro Lygii spásy, nyní však začala věřiti, že se může státi cosi neobyčejného, že přijde jakási pomoc tak mocná, že ani sám Caesar nebude s&#160;to, aby jí odolal, že s&#160;nebe se snesou nějaká okřídlená vojska, aby dívce přispěla ku pomoci, nebo že slunce nahromadí pod ní paprsky a&#160;přitáhne ji k&#160;sobě. Slyšela již o&#160;mnohých zázracích mezi křesťany a&#160;domnívala se teď, že patrně všecko to je pravda, když se Lygie takto modlí.</p>
			<p class="MLP-text para-style-override-1">Lygie se konečně zvedla s&#160;tváří zjasněnou nadějí, Ursus zvedl se taktéž, a&#160;přikrčiv se vedle lavice, díval se na svoji velitelku, čekaje na její slova.</p>
			<p class="MLP-text para-style-override-1">Ale její oči opředly se mlhou a&#160;za chvíli veliké dvě slzy začaly zvolna kanouti po jejích tvářích.</p>
			<p class="MLP-text para-style-override-1">„Kéž Bůh žehná Pomponii a&#160;Aulovi!“ řekla. „Nesmím přivolati na ně zkázu, a&#160;proto jich nespatřím již nikdy!“</p>
			<p class="MLP-text para-style-override-1">Pak, obrátivši se k&#160;Ursovi, začala k&#160;němu mluviti, že on jediný zůstává jí nyní na světě, že musí nyní býti jejím otcem i&#160;ochráncem. Nemohou hledati útočiště u&#160;Aulů, jelikož by na ně přivolali hněv Caesarův. Ale ona nemůže setrvati ani v&#160;domě Caesarově, ani Vinitiově. Ať tedy ji Ursus odvede, ať ji vyprovodí z&#160;města, ať ji někde skryje, kde jí nenajde ani Vinitius, ani jeho služební lidé. Všude za ním půjde, třebas i&#160;za moře, třebas i&#160;za hory, k&#160;barbarům, kde nebylo slyšeti římského jména a&#160;kam nesahá moc Caesarova. Ať ji odtud odvede a&#160;zachrání, protože on jediný jí zůstal!</p>
			<p class="MLP-text para-style-override-1">Lyg byl odhodlán a&#160;na znamení poslušnosti svezl se jí k&#160;nohám a&#160;objal je. Ale na tváři Akté, která očekávala zázrak, zračilo se zklamání. Jen takový tedy účinek měla ta modlitba? Prchnouti z&#160;domu Caesarova&#160;– toť spáchati zločin urážky majestátu a&#160;ten musí býti pomstěn, i&#160;kdyby se Lygii podařilo ukrýti se; a&#160;Caesar se na Aulech pomstí. Chce-li prchnouti, ať uprchne z&#160;domu Vinitiova! Caesar, jenž se nerad zabývá cizími záležitostmi, snad nebude pak ani nakloněn tomu, aby Vinitiovi pomáhal při pronásledování, ale buď jak buď, nebude tu zločinu urážky majestátu.</p>
			<p class="MLP-text para-style-override-1">Lygie však smýšlela právě takto. Aulovi nebudou ani věděti, kde jest, ba ani Pomponie. Prchne však, ne arci z&#160;domu Vinitiova, nýbrž cestou. Vinitius jí prohlásil, jsa podnapilý, že večer pošle pro ni své otroky. Jistě mluvil pravdu, které nebyl by vyznal, kdyby byl střízliv. Patrně on sám nebo oni oba, on a&#160;Petronius, viděli před hostinou Caesara a&#160;vymohli si na něm slib, že nazítří večer ji vydá. A&#160;kdyby i&#160;dnes zapomněli, pošlou pro ni zítra. Ale Ursus ji zachrání. Přijde, vynese ji z&#160;lektiky, jako ji vynesl z&#160;triclinia, a&#160;oba půjdou do světa. Ursa přemoci nepodaří se nikomu. Jeho by nepřemohl ani onen hrozný zápasník, který včera zápolil v tricliniu. Ale protože Vinitius může poslati velmi mnoho otroků, Ursus půjde ihned k&#160;biskupovi Linovi o&#160;radu a&#160;pomoc. Biskup se nad ní slituje, nenechá ji v&#160;rukou Vinitiových a&#160;uloží křesťanům, aby přispěli jí s&#160;Ursem ku pomoci. Vysvobodí ji a&#160;odvedou a&#160;pak se Ursovi podaří vyvésti ji z&#160;města a&#160;ukrýti někde před římskou mocí.</p>
			<p class="MLP-text para-style-override-1">A&#160;její tvář se začala obestírati ruměncem a&#160;smáti. Útěcha vstoupila do ní nanovo, jako by se naděje na záchranu proměnila již ve skutečnost. Pojednou vrhla se kolem šíje Akté, a&#160;přitisknuvši svá rozkošná ústa na její líce, začala šeptati:</p>
			<p class="MLP-text para-style-override-1">„Ty nás nezradíš, Akté, není-liž pravda?“</p>
			<p class="MLP-text para-style-override-1">„Při stínu své matky,“ odpověděla osvobozenkyně, „nezradím vás a&#160;jen pros svého Boha, aby se Ursovi podařilo tě unésti.“</p>
			<p class="MLP-text para-style-override-1">Ale modré, dětské oči obrovy zářily štěstím. Nebyl s&#160;to, hle, aby na něco připadl, ač namáhal svoji ubohou hlavu, ale něco takového, to on dovede! Ať ve dne, či v&#160;noci, vše je mu jedno! Půjde k&#160;biskupovi, protože biskup čte s&#160;nebe, čeho třeba, čeho netřeba. Ale křesťany shromážditi dovede beztak. Což má málo známých i&#160;otroků i&#160;gladiátorů i&#160;svobodných lidí, na Subuře i&#160;za mosty! Shromáždil by jich na tisíc a&#160;i na dva. A&#160;proto Ursus vyprostí svoji velitelku, podaří se mu vyprovoditi ji z&#160;města a&#160;také se mu podaří, aby šel s&#160;ní. Půjdou třebas i&#160;na konec světa, byť i&#160;tam, odkud jsou, kde také nikdo neslyšel o&#160;Římě.</p>
			<p class="MLP-text para-style-override-1">Tu se začal dívati před sebe, jako by chtěl spatřiti nějaké minulé a&#160;nesmírně vzdálené věci, a&#160;pak se jal mluviti:</p>
			<p class="MLP-text para-style-override-1">„Do lesa? Hej, jaký to les, jaký les…!“</p>
			<p class="MLP-text para-style-override-1">Ale za chvíli střásl vidiny se sebe.</p>
			<p class="MLP-text para-style-override-1">Půjde ihned k&#160;biskupovi, ale večer bude již nějakých sto hlav číhati na lektiku. A&#160;i kdyby ji provázeli nejen otroci, nýbrž i&#160;praetoriáni!! Však bude lépe, nedostane-li se nikdo pod jeho pěsti, třebas i&#160;v&#160;železné zbroji…! Což je to železo tak silné? Až důkladně uhodí do železa, ani hlava pod ním nevydrží!</p>
			<p class="MLP-text para-style-override-1">Lygie však s&#160;velikou a&#160;přitom i&#160;dětskou vážností zvedla prst.</p>
			<p class="MLP-text para-style-override-1">„Urse! ‚Nezabiješ!‘“</p>
			<p class="MLP-text para-style-override-1">Lyg položil svoji ruku, podobající se palici, do týla hlavy a&#160;začal si tříti krk ve velikých rozpacích, pobroukávaje. Musí ji přece unésti… „své světlo…“ Sama prohlásila, že teď dochází na něho… Přičiní se, seč bude moci. Ale což kdyby k&#160;tomu došlo proti jeho vůli…? Vždyť ji musí osvoboditi! Nu, kdyby k&#160;tomu došlo, on bude již za to pykati, poprosí Nevinného Beránka, aby mu odpustil, že se nad ním bídným Ukřižovaný Beránek slituje… Nechtěl by přece Beránka uraziti, jenže má ruce takové těžké…</p>
			<p class="MLP-text para-style-override-1">A&#160;veliké pohnutí zračilo se na jeho tváři, ale snaže se je zatajiti, uklonil se a&#160;řekl:</p>
			<p class="MLP-text para-style-override-1">„Nuže, jdu ke svatému biskupovi!“</p>
			<p class="MLP-text para-style-override-1">Akté, objavši Lygii kolem krku, dala se do pláče…</p>
			<p class="MLP-text para-style-override-1">Ještě jednou pochopila, že jest jakýsi svět, v&#160;němž i&#160;utrpení jest větším štěstím nežli všechen přepych a&#160;rozkoše domu Caesarova; ještě jednou pootevřely se před ní jakési dveře ke světlu, ale zároveň ucítila, že není hodna, aby těmi dveřmi prošla.</p>
		</div>
</body>
</html>