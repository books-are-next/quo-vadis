<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>quo_vadis-70</title>
		<link href="../Styles/quo_vadis_idstyles.css" rel="stylesheet" type="text/css"/>
	</head>
	<body id="quo_vadis" xml:lang="cs-CZ">
		<div>
			<p id="toc_marker-69" class="MLP-uroven2-kapitola para-style-override-1"><a id="x.20557"></a>LXIX</p>
			<p class="MLP-text-bez1radku para-style-override-1">Zpráva o&#160;zázračném zachránění Lygiině rychle se roznesla mezi křesťanskými trosečníky, kteří do těch dob vyvázli z&#160;úplné zkázy. Vyznavači se začali scházeti, aby shlédli tu, u&#160;níž se zjevně projevila Kristova milost. Přišel napřed mladý Nazarius a&#160;Miriam, u&#160;nichž se dosud skrýval apoštol Petr, za nimi se dostavovali i&#160;jiní. Všichni dohromady i&#160;s&#160;Vinitiem, Lygií a&#160;křesťanskými otroky Petroniovými napjatě naslouchali Ursovu vypravování o&#160;hlase, který se ozval v&#160;jeho duši a&#160;poručil mu, aby zápasil s&#160;divokým zvířetem; všichni pak odcházeli s&#160;útěchou a&#160;nadějí, že Kristus přece jen nedopustí, aby jeho vyznavači byli na zemi vyhubeni do posledního, nežli sám přijde ke strašlivému soudu. A&#160;ta naděje posilovala jejich srdce, poněvadž pronásledování dosud neustávalo. Koho veřejný hlas jen označil jako křesťana, toho městští vigilové ihned odvlekli do vězení. Obětí bylo sice již méně, protože celek vyznavačů byl téměř schytán a&#160;mukami vyhlazen, ti pak, co zůstali, buďto odešli z&#160;Říma, aby ve vzdálených provinciích přečkali bouři, nebo se skrývali co nejpečlivěji, neodvažujíce se shromažďovati se ke společným modlitbám jinak nežli v&#160;arenariích, ležících za městem. Nicméně byli stíháni, a&#160;přesto, že bylo již po vlastních hrách, byli uchováváni pro hry příští nebo krutě souzeni. Jakkoliv již římský lid nevěřil, že by křesťané byli původci požáru města, byli přece jen prohlašováni za nepřátele lidstva i&#160;státu a&#160;edikt proti nim zůstal stále v&#160;dřívější platnosti.</p>
			<p class="MLP-text para-style-override-1">Apoštol Petr dlouho se neodvažoval ukázati se v&#160;domě Petroniově, nicméně jednoho večera oznámil Nazarius jeho příchod. Lygie, která již chodila o&#160;vlastních silách, i&#160;Vinitius odkvapili mu vstříc a&#160;začali objímati jeho nohy, on pak se s&#160;nimi vítal s&#160;pohnutím tím větším, že mu již nemnoho ovcí zůstalo ve stádě, nad nímž správu svěřil mu Kristus a&#160;nad jehož osudem plakalo nyní jeho veliké srdce. Proto také, když Vinitius mu řekl: „Pane, tvou zásluhou mi ji Spasitel vrátil!“&#160;– odvětil: „Vrátil ti ji pro tvou víru a&#160;pak proto, aby se neodmlčela všecka ústa, která vyznávala jméno Jeho.“ A&#160;patrně myslil tehdy na ty tisíce svých dětí, rozsápaných divokými zvířaty, na ty kříže, jimiž byly přeplněny arény, na ty ohnivé sloupy v&#160;zahradách „Bestie“, neboť mluvil o&#160;tom s&#160;velikou lítostí. Vinitius a&#160;Lygie také zpozorovali, že jeho vlasy úplně zbělely, celá postava se nachýlila a&#160;ve tváři že měl tolik smutku a&#160;utrpení, jako by prožil všecky ty bolesti i&#160;muka, jež prožily oběti vzteku a&#160;zuřivosti Neronovy. Oba však již chápali, že když Kristus sám podstoupil muka i&#160;smrt, nemůže od nich utéci nikdo. Nicméně rozdíralo se jim srdce při pohledu na apoštola, zhrouceného tíhou let, útrap a&#160;bolestí. Proto Vinitius, který již za několik dní měl v&#160;úmyslu odvézti Lygii do Neapole, kde se měli setkati s&#160;Pomponií, a&#160;odebrati se dále na Sicílii, začal ho usilovně prositi, aby opustil Řím společně s&#160;nimi.</p>
			<p class="MLP-text para-style-override-1">Ale apoštol vložil ruku na jeho hlavu a&#160;odpověděl: „Slyším v&#160;duchu slova Pána, který mi řekl u&#160;jezera Tiberiadského: ‚Když jsi byl mladší, opásal ses a&#160;chodil, kudy jsi chtěl. Ale až zestárneš, natáhneš ruce své a&#160;jiný tě opásá a&#160;povede, kam ty nebudeš chtíti.‘ Je proto na místě, abych následoval stáda svého.“</p>
			<p class="MLP-text para-style-override-1">A&#160;když se odmlčeli, nerozumějíce, o&#160;čem to mluví, dodal:</p>
			<p class="MLP-text para-style-override-1">„Dobíhá ke konci námaha moje, ale pohostinství a&#160;odpočinek najdu teprve v&#160;domě Pána.“</p>
			<p class="MLP-text para-style-override-1">Pak se obrátil k&#160;nim, řka: „Vzpomínejte na mne, neboť jsem vás miloval, jako otec miluje děti své, a&#160;co v&#160;životě činiti budete, čiňte ke slávě Pána!“</p>
			<p class="MLP-text para-style-override-1">Takto mluvě, vztáhl nad nimi své staré, třesoucí se ruce a&#160;žehnal jim, oni pak se k&#160;němu tulili, cítíce, že je to snad poslední žehnání, jakého se jim dostává z&#160;jeho rukou.</p>
			<p class="MLP-text para-style-override-1">Bylo jim však souzeno, aby jej viděli ještě jednou. Za několik dní později přinesl Petronius hrozné zprávy z&#160;Palatina. Bylo tam odhaleno, že jeden z osvobozenců Caesarových byl křesťanem; byly u&#160;něho nalezeny listy apoštolů Petra a&#160;Pavla z&#160;Tarsu, jakož i&#160;listy Jakuba, Judy a&#160;Jana. Petrův pobyt v&#160;Římě byl Tigellinovi znám již dříve, nicméně se domníval, že zahynul společně s&#160;tisíci jinými vyznavači. Nyní se zdálo, že oba vůdcové nové víry jsou dosud naživu a&#160;zdržují se v&#160;hlavním městě. Bylo tudíž rozhodnuto, aby byli nalezeni a&#160;chyceni stůj co stůj, protože se doufalo, že teprve jejich smrtí budou vytrženy poslední kořeny nenáviděné sekty. Petronius slyšel od Vestina, že sám Caesar vydal rozkaz, aby již ve třech dnech byli vsazeni Petr i&#160;Pavel z&#160;Tarsu do mamertinského vězení, a&#160;že celé oddíly praetoriánů byly vyslány ku prohlídce všech domů na Zatibří.</p>
			<p class="MLP-text para-style-override-1">Vinitius uslyšev o&#160;tom, rozhodl se, že půjde apoštola varovat. Večer odebrali se oba, on i&#160;Ursus, vzavše na sebe gallské pláště, do domu Miriamina, kde Petr bydlil; dům byl položen na samém obvodě zatiberské části města, na úpatí janiculského pahorku. Cestou viděli domy, obklíčené vojáky, kteří byli provázeni jakýmisi neznámými lidmi. Městská čtvrt byla znepokojena, místy se kupily hloučky zvědavců. Tu a&#160;tam vyslýchali centurioni schytané vězně, dotazujíce se jich po Petru Simeonovi a&#160;po Pavlovi z&#160;Tarsu.</p>
			<p class="MLP-text para-style-override-1">Ursus a&#160;Vinitius však, předstihnuvše vojáky, dorazili šťastně do příbytku Miriamina, v&#160;němž zastali Petra, obstoupeného hrstkou věrných. Timotheus, pomocník Pavla z&#160;Tarsu, a&#160;Linus byli rovněž po boku apoštolově.</p>
			<p class="MLP-text para-style-override-1">Při zprávě o&#160;blízkém nebezpečí vyprovodil Nazarius všecky skrytým přechodem k&#160;zahradní brance a&#160;potom k&#160;opuštěným kamenným lomům, vzdáleným několik set kroků od brány janiculské. Ursus musil kromě toho nésti Lina, jehož kosti, zlomené při trýznění, dosud nesrostly. Octnuvše se však jednou v&#160;podzemí, ucítili se bezpečni a&#160;při svitu kahance, který Nazarius rozsvítil, začali se tiše raditi, jak zachrániti život apoštolův, jim drahý.</p>
			<p class="MLP-text para-style-override-1">„Pane,“ řekl mu Vinitius, „zítra ať Nazarius tě vyprovodí z&#160;města k&#160;horám Albským. Tam tě vyhledáme a&#160;vezmeme tě s&#160;sebou do Antia, kde čeká loď, která nás oba má převézti do Neapole a&#160;na Sicílii. Šťastný bude den i&#160;hodina, kdy vstoupíš do mého domu a&#160;požehnáš mému krbu!“</p>
			<p class="MLP-text para-style-override-1">Ostatní mu radostně naslouchali a&#160;naléhali na apoštola, řkouce:</p>
			<p class="MLP-text para-style-override-1">„Chraň se, pastýři náš, neboť není možno, abys v&#160;Římě zůstal. Uchovej věčnou pravdu, aby nezahynula s&#160;námi i&#160;s&#160;tebou! Vyslyš nás, kteří tebe snažně prosíme jako otce!“</p>
			<p class="MLP-text para-style-override-1">„Učiň tak ve jménu Kristově!“ volali ostatní, chytajíce se jeho roucha.</p>
			<p class="MLP-text para-style-override-1">On však odpověděl:</p>
			<p class="MLP-text para-style-override-1">„Milé děti! Kdož ví, kdy mi Pán určí konec života!“</p>
			<p class="MLP-text para-style-override-1">Neřekl však, že neopustí Říma, a&#160;sám byl na vahách, co učiniti, poněvadž odedávna již se do jeho duše vloudila nejistota, ano i&#160;obava. Ale stádo bylo rozehnáno, dílo rozbořeno, církev, která před požárem města vzrostla v&#160;nádherný strom, obrácena byla v&#160;prach silou „Bestie“. Nezůstalo nic kromě slz, nic kromě vzpomínek, muk a&#160;smrti. Setba vydala hojnou žeň, ale ďábel ji zašlapal do země. Zástupy andělů nepřišly na pomoc hynoucím a&#160;hle, Nero si hoví v&#160;slávě nad světem, strašlivý, mocnější nežli kdykoli jindy, pán všech moří i&#160;všech pevnin. Nejednou již rybář vztahoval v&#160;opuštěnosti ruce k&#160;nebi a&#160;ptal se: „Pane, co mám činiti? Kterak mám zůstati a&#160;kterak jako vetchý stařec mám bojovati s&#160;onou neobsáhlou silou Zla, jemuž Jsi dovolil, aby vládlo a&#160;vítězilo?“</p>
			<p class="MLP-text para-style-override-1">A&#160;volal takto z&#160;hlubokosti neskonalého bolu, opakuje v&#160;duši: „Není již oněch ovcí, jež pásti Jsi mi přikázal, není Tvé církve&#160;– jen prázdnota a&#160;smutek panuje ve Tvém hlavním sídle! Nuže, co přikážeš, abych nyní konal? Mám zde setrvati, či vyprovoditi zbytek stáda, abychom kdesi za moři slavili v&#160;úkrytu jméno Tvé?“</p>
			<p class="MLP-text para-style-override-1">A&#160;váhal. Věřil, že živá pravda nezahyne a&#160;musí míti převahu, ale chvílemi si myslil, že ještě nepřišla její doba, která vzejde teprve tehdy, až Pán sestoupí na zemi v&#160;den soudu v&#160;slávě a&#160;moci, stokrát silnější nežli ta Neronova.</p>
			<p class="MLP-text para-style-override-1">Často se mu zdálo, že opustí-li Řím sám, budou ho věrní následovati a&#160;on že je pak zavede až tam, do stinných hájů galilejských, k&#160;tiché hlubině tiberiadského moře, k&#160;pastýřům, pokojným jako holubi nebo jako ovce, které se tam pasou mezi mateřídouškou a&#160;nardem. A&#160;stále větší touha po tichu a&#160;odpočinku, stále větší stesk po jezeru a&#160;Galilei zachvacovaly rybářské srdce, stále častější slzy draly se starci do očí.</p>
			<p class="MLP-text para-style-override-1">Ale když na chvíli se již rozhodl, zmocňoval se ho náhlý strach a&#160;nepokoj. Kterak má opustiti město, v&#160;němž se vsáklo tolik mučednické krve do země a&#160;kde tolik umírajících rtů vydávalo svědectví pravdě? On jediný má se tomu vyhnouti? A&#160;co odpoví Pánu, až uslyší slova: „Oni zemřeli pro svoji víru a&#160;ty jsi prchl?“</p>
			<p class="MLP-text para-style-override-1">Noci i&#160;dni ubíhaly mu ve starostech a&#160;zármutku. Jiní, kteří byli rozsápáni lvy, ti, kteří byli přibiti na kříže, ti, kteří byli spáleni v&#160;zahradách Caesarových, usnuli v&#160;Pánu po okamžicích muk. On však spáti nemohl a&#160;cítil muka, větší nežli všechna ta, která si katané vymyslili pro oběti. Úsvit často již bělil střechy domů, když Petr ještě volal v&#160;hloubi rozžalostněného srdce:</p>
			<p class="MLP-text para-style-override-1">„Pane, proč Jsi přikázal, abych přišel sem a&#160;v&#160;tomto pelechu Bestie založil Tvé sídlo?“</p>
			<p class="MLP-text para-style-override-1">Třicet čtyři léta od smrti Pána svého nepoznal odpočinku. S&#160;holí v&#160;ruce procházel světem a&#160;zvěstoval „šťastnou novinu“. Jeho síly byly vyčerpány pochody a&#160;útrapami, až konečně, když v&#160;tomto městě, které bylo hlavou světa, utvrdil dílo Mistrovo, jediný ohnivý výdech zloby je sežehl, i&#160;viděl tedy, že jest nutno podstoupiti boj nanovo. A&#160;jaký boj! Z&#160;jedné strany Caesar, senát, lid, legie, objímající jako železná obruč celý svět, nespočetná města, nepřehledné državy, moc, jaké nevidělo oko lidské, a&#160;z&#160;druhé strany on, tak zchvácený věkem i&#160;srdcem, že jeho třesoucí se ruce byly sotva s&#160;to, aby unesly poutnickou hůl.</p>
			<p class="MLP-text para-style-override-1">Chvílemi si tudíž říkal, že se mu nesluší, aby se měřil s&#160;Caesarem Romy, a&#160;že to dílo provésti může jen Kristus sám.</p>
			<p class="MLP-text para-style-override-1">Ty všecky myšlenky probíhaly nyní jeho ustaranou hlavou, když naslouchal prosbě poslední hrstky svých věrných; oni pak, obstupujíce jej kruhem stále těsnějším, opakovali pokornými hlasy:</p>
			<p class="MLP-text para-style-override-1">„Chraň se, rabí, a&#160;vyveď nás z&#160;moci Bestie!“</p>
			<p class="MLP-text para-style-override-1">Konečně i&#160;Linus sklonil před ním svoji unavenou hlavu.</p>
			<p class="MLP-text para-style-override-1">„Pane,“ pravil, „tobě přikázal Spasitel, abys pásl ovce Jeho, ale těch zde již není nebo jich nebude zítra! Nuže, pojď tam, kde ještě je můžeš nalézti! Žije zajisté slovo boží i&#160;v&#160;Jeruzalémě i&#160;v&#160;Antiochii i&#160;v&#160;Efesu i&#160;v&#160;jiných městech. Co pořídíš, zůstaneš-li v&#160;Římě? Padneš-li, jen rozmnožíš triumf Bestie. Janovi neurčil Pán konce života, Pavel jest římským občanem a&#160;bez soudu nemůže býti trestán. Jestliže však nad tebou, Učiteli, rozběsní se pekelná moc, pak ti, kteří již poklesli na mysli, ptáti se budou: ‚Kdo jest nad Nerona?‘ Ty jsi skalou, na které vystavěna jest církev boží! Poruč, abychom zemřeli, ale nedopouštěj vítězství Antikristova nad Náměstkem božím a&#160;nevracej se sem, dokud Pán nerozdrtí toho, jenž prolil nevinnou krev!“</p>
			<p class="MLP-text para-style-override-1">„Pohleď na naše slzy!“ opakovali všichni přítomní. </p>
			<p class="MLP-text para-style-override-1">Slzy kanuly i&#160;po tváři Petrově. Za chvíli se však vzpřímil, a&#160;vzta­huje ruce nad klečícími, řekl: „Budiž velebeno jméno Páně a&#160;staniž se vůle Jeho!“</p>
		</div>
</body>
</html>