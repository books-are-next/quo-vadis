<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>quo_vadis-65</title>
		<link href="../Styles/quo_vadis_idstyles.css" rel="stylesheet" type="text/css"/>
	</head>
	<body id="quo_vadis" xml:lang="cs-CZ">
		<div>
			<p id="toc_marker-64" class="MLP-uroven2-kapitola para-style-override-1">LXIV</p>
			<p class="MLP-text-bez1radku para-style-override-1">Po podívané v&#160;zahradách Caesarových se věznice značně vyprázdnily. Byly sice ještě schytávány a&#160;vězněny oběti, podezřelé tím, že vyznávají pověrečnou východní víru, ale stihací výpravy dodávaly jich stále méně, sotva tolik, co jich bylo třeba, aby vyplnily následující podívané, které se již rovněž schylovaly ke konci. Lid, přesycený krví, jevil únavu čím dále tím větší a&#160;stále větší nepokoj pro nebývalé dosud chování odsouzených. Obavy pověrčivého Vestina zachvátily tisíce duší. V&#160;davech se vypravovaly stále podivnější věci o&#160;mstivosti křesťanského božství. Vězeňský tyfus, který se rozšířil po městě, zvětšil všeobecnou úzkost. Byly viděny časté pohřby a&#160;opakováno si pošeptmu do ucha, že jsou nutná nová „piacula“ na usmíření neznámého boha. Ve chrámech přinášeny oběti Jovišovi i&#160;Libitině. Konečně přes všecko úsilí Tigellinovo i&#160;jeho chráněnců šířilo se stále více mínění, že město bylo vypáleno z&#160;rozkazu Ceasarova a&#160;že křesťané trpí nevinně.</p>
			<p class="MLP-text para-style-override-1">Ale právě proto Nero a&#160;Tigellinus neustávali je pronásledovati. Pro uklidnění lidu byla vydávána nová nařízení o&#160;rozdávání obilí, vína a&#160;oleje; byly vyhlášeny předpisy, které usnadňovaly stavby domů a&#160;byly plny úlev pro majitele; byla vyhlášena i&#160;jiná pravidla o&#160;šířce ulic a&#160;o&#160;hmotách, z&#160;nichž je nutno stavěti, aby napříště bylo zabráněno požárové pohromě. Sám Caesar býval na schůzích senátu a&#160;konal porady s&#160;„otci“ o&#160;blahu města a&#160;lidu, ale naproti tomu nepadl na odsouzence ani stín milosti. Vládci světa šlo především o&#160;to, aby lidu vštípil přesvědčení, že tak neúprosné tresty mohou potkávati pouze viníky. V&#160;senátě se rovněž nižádný hlas neozýval na prospěch křesťanů, poněvadž nikdo nechtěl upadnouti v&#160;nemilost u&#160;Caesara, a&#160;kromě toho lidé, kteří zrakem viděli dále do budoucnosti, tvrdili, že by se proti nové víře nemohly základy římské říše udržeti.</p>
			<p class="MLP-text para-style-override-1">Byli vydáváni jen lidé umírající a&#160;nebožtíci rodinám, poněvadž římské právo nemstilo se na mrtvých. Vinitiovi byla jakousi úlevou myšlenka, že zemře-li Lygie, pochová ji v&#160;rodinných hrobech a&#160;spočine u&#160;ní. Nechoval již sebemenší naděje, že by ji vysvobodil od smrti, a&#160;sám, napolo odpoután od života, všecek se noře v&#160;Kristu, nesnil již o&#160;jiném spojení nežli o&#160;věčném. Jeho víra se prostě stala tak přehlubokou, že proti ní ta věčnost zdála se mu čímsi nepoměrně skutečnějším a&#160;pravdivějším nežli pomíjející život, jakým žil dosud. Srdce se mu přeplnilo soustředěnou vroucností. Ještě za života se měnil v&#160;bytost bezmála netělesnou, která toužíc po úplném vykoupení pro sebe, toužila po něm i&#160;pro druhou milovanou duši. Představoval si, že se pak oba, on i&#160;Lygie, vezmou za ruce a&#160;odejdou do nebe, kde jim Kristus požehná a&#160;dovolí jim, aby se usídlili ve světle tak klidném a&#160;nesmírném, jako je záře ranních červánků. Prosil pouze Krista snažně o&#160;to, aby ušetřil Lygie cirkového mučení a&#160;dopřál jí, aby ve vězení klidně zemřela, neboť cítil s&#160;naprostou jistotou, že zemře společně s&#160;ní. Domníval se, že proti tomu moři prolité krve nesmí ani doufati, že by ona jediná byla zachráněna. Slyšel od Petra i&#160;Pavla, že také oni musí zemříti jako mučedníci. Pohled na Chilona na kříži jej přesvědčil, že smrt, byť i&#160;mučednická, může býti sladká, a&#160;proto si již jen přál, aby nadešla jim oběma jako vytoužená změna zlého, smutného a&#160;těžkého osudu v&#160;lepší.</p>
			<p class="MLP-text para-style-override-1">Chvílemi míval již předtuchu záhrobního života. Onen smutek, jenž se vznášel nad jejich oběma dušemi, pozbýval dřívější žhavé hořkosti čím dále tím více a&#160;postupně se měnil v&#160;jakési nadpozemské, klidné odevzdání se do vůle boží. Vinitius dříve plul s&#160;obtíží proti proudu, bojoval a&#160;unavoval se&#160;– nyní se vzdal vlně, věře, že jej unáší do věčného ticha. Tušil také, že Lygie stejně jako on se připravuje k&#160;smrti, že přes to, že je od sebe dělí vězeňské zdi, kráčejí už spolu, a&#160;usmíval se na tu myšlenku jako na štěstí.</p>
			<p class="MLP-text para-style-override-1">A&#160;opravdu, kráčeli tak svorně, jako by se denně sdíleli o&#160;myšlenky. Ani Lygie nechovala u&#160;sebe žádných přání ani žádné naděje kromě té na záhrobní život. Smrt jevila se jí nejen jako vysvobození ze strašlivých zdí věznice, z&#160;rukou Caesarových i&#160;Tigellinových, nejen jako spása, nýbrž i&#160;jako doba sňatku s&#160;Vinitiem. Proti této neochvějné jistotě ztrácelo všecko ostatní svoji váhu. Po smrti se pro ni začínalo štěstí, a&#160;to i&#160;pozemské, a&#160;proto čekala na ni tak jako nevěsta čeká na chvíli svatební.</p>
			<p class="MLP-text para-style-override-1">A&#160;onen nesmírný proud víry, jenž odpoutával od života a&#160;odnášel tisíce oněch prvních vyznavačů za hrob, strhl i&#160;Ursa. Ani on se nechtěl dlouho smířiti v&#160;srdci se smrtí Lygiinou, ale když denně pronikaly zdmi věznice pověsti o&#160;tom, co se děje v&#160;amfitheatrech a&#160;zahradách, když smrt se zdála společným, neodvratným osudem všech křesťanů a&#160;zároveň jejich blahem, vyšším nade všecky smrtelné představy o&#160;štěstí, neodvážil se nakonec ani on modliti se ke Kristu, aby ušetřil toho štěstí Lygie nebo je oddálil pro ni na dlouhá léta. Ve své prosté duši barbarově domníval se mimo to, že dceři vůdce Lygů dostane se více oněch nebeských rozkoší nežli celému zástupu prostáčků, k&#160;nimž patřil sám, a&#160;že ve věčné slávě zasedne Lygie blíže „Beránka“ nežli ostatní. Slyšel sice, že před Bohem jsou si lidé rovni, nicméně na dně duše tkvělo mu přesvědčení, že jako dcera vůdce, a&#160;k&#160;tomu ještě vůdce všech Lygů, není lecjakou otrokyní. Doufal také, že Kristus mu dopřeje, aby jí sloužil i&#160;nadále. Co se jeho týče, měl pouze jediné tajné přání, a&#160;to aby mohl zemříti jako „Beránek“&#160;– na kříži. Ale to se mu zdálo štěstím tak velikým, že ačkoli věděl, že bývají v&#160;Římě ukřižováni nejhorší zločinci, neodvažoval se skoro ani modliti se za takovou smrt. Myslil si, že jistě mu bude rozkázáno, aby zahynul mezi tesáky divokých zvířat, a&#160;to bylo jeho vnitřní starostí. Od dětství přebýval v&#160;neproniknutelných pralesích, při ustavičných lovech, při nichž&#160;– díky své nadlidské síle&#160;– proslul již mezi Lygy, ještě dříve, nežli vzrostl na muže. Byly mu tak oblíbeným zaměstnáním, že později, když byl v&#160;Římě a&#160;musil se jich vzdáti, chodíval do vivarií a&#160;amfitheatrů, aby aspoň po­hlédl na známá sobě i&#160;neznámá zvířata. Podívaná na ně probouzela v&#160;něm neodolatelnou touhu po boji a&#160;zabíjení, a&#160;proto se nyní v&#160;duši strachoval, že až bude nutno setkati se s&#160;nimi v&#160;amfitheatru, zmocní se ho myšlenky méně hodné křesťana, který má umírati zbožně a&#160;trpělivě. Ale poroučel se i&#160;v&#160;tom Kristu, maje pro útěchu jiné, sladší myšlenky. Slyše totiž, že „Beránek“ vypověděl boj mocím pekelným a&#160;zlým duchům, k&#160;nimž počítala křesťanská víra všecka božstva pohanská, myslil si, že v&#160;tom boji bude „Beránkovi“ přece jen velmi na prospěch a&#160;že se mu podaří, aby Mu přispěl službou vydatněji nežli ostatní, poněvadž ani to si nemohl srovnati v&#160;hlavě, že by jeho duše neměla býti silnější nežli duše ostatních mučedníků. Ostatně, modlil se po celé dny, prokazoval služby vězňům, pomáhal dozorcům a&#160;těšil svoji královnu, která chvílemi litovala, že ve svém krátkém životě nemohla vykonati tolik dobrých skutků, kolik jich vykonala proslulá Thabita, o&#160;které jí svého času vypravoval apoštol Petr. Strážní hlídky, které byly i&#160;ve věznici plny strachu před strašlivou silou tohoto obra, poněvadž nebylo pro něho ani dostatečných pout, ani mříží, oblíbily si jej nakonec pro jeho jemnost. Ti lidé nejednou překvapeni jeho jasnou myslí, dotazovali se ho po její příčině, on pak jim vypravoval s&#160;tak neochvějnou jistotou, jaký život čeká na něho po smrti, že mu naslouchali s&#160;údivem, vidouce po prvé, že do sklepení, kamž nemohlo vniknouti slunce, může vniknouti štěstí. A&#160;když jim domlouval, aby uvěřili v&#160;„Beránka“, nejednomu prolétlo hlavou, že jeho služba je službou otroka, život pak životem ubožáka, a&#160;nejeden se zamýšlel nad svým osudem, jehož ukončením měla býti teprve smrt.</p>
			<p class="MLP-text para-style-override-1">Jenže smrt naplňovala je novou obavou i&#160;neslibovali si od ní ničeho, kdežto onen lygijský obr a&#160;ta dívka, podobající se květině, vržené na vězeňskou slámu, spěli k&#160;ní radostně jako ke branám štěstí.</p>
		</div>
</body>
</html>