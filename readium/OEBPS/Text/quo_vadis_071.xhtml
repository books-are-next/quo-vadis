<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>quo_vadis-68</title>
		<link href="../Styles/quo_vadis_idstyles.css" rel="stylesheet" type="text/css"/>
	</head>
	<body id="quo_vadis" xml:lang="cs-CZ">
		<div>
			<p id="toc_marker-67" class="MLP-uroven2-kapitola para-style-override-1">LXVII</p>
			<p class="MLP-text-bez1radku para-style-override-1">Čtyři Bithy<a id="x.20518"></a>ňané opatrně odnášeli Lygii do domu Petroniova, Vinitius pak a&#160;Ursus kráčeli po stranách, pospíchajíce, aby co nejdříve ji odevzdali do rukou řeckého lékaře. Kráčeli mlčky, protože po událostech toho dne nebyli schopni hovoru. Vinitius byl dosud skoro zpola v&#160;bezvědomí. Opakoval si, že Lygie je zachráněna, že jí nehrozí již ani vězení, ani smrt v&#160;cirku, že jejich utrpení se skončilo jednou provždy a&#160;že ji k&#160;sobě přijímá, aby již nikdy se s ní nerozloučil. A&#160;zdálo se mu, že je to spíše počátek jakéhosi jiného života nežli skutečnost. Občas nakláněl se k&#160;otevřené lektice, aby se podíval na tu milovanou tvář, která při měsíčné záři zdála se býti spící, a&#160;opakoval si v&#160;duchu: „Toť ona! Kristus ji zachránil!“ Také si vzpomínal, že do spoliaria, kam oba, on i&#160;Ursus, odnesli Lygii, přišel jakýsi jemu neznámý lékař a&#160;ujistil jej, že dívka žije a&#160;bude žíti. Při myšlence na to překypovala mu prsa radostí tak, že chvílemi jej opouštěly síly i&#160;opíral se o&#160;ruku Ursovu, nemoha jíti o&#160;vlastních silách. Ursus pak se díval na nebe, poseté hvězdami, a&#160;modlil se.</p>
			<p class="MLP-text para-style-override-1">Kráčeli spěšně ulicemi, v&#160;nichž nově postavené, bílé domy sil­ně se leskly v&#160;měsíčném svitu. Město bylo prázdné. Jen tu a&#160;tam hloučky lidí, ověnčených břečtanem, zpívaly a&#160;tančily před portyky&#160;– za zvuku fléten, požívajíce rozkošné noci a&#160;sváteční doby, která trvala od začátku her. Teprve, když byli již nedaleko domu, přestal se Ursus modliti a&#160;začal mluviti potichu, jako by se bál, že Lygii vzbudí: „Pane, to Spasitel ji zachránil od smrti. Když jsem ji spatřil na rozích tura, zaslechl jsem v&#160;duši hlas: ‚Braň jí!‘&#160;– a&#160;to byl nepochybně hlas Beránkův. Vězení vyčerpalo všecky mé síly, ale On mi je na tu chvíli vrátil, On vnuknul tomu surovému lidu, že se jí zastal. Staň se vůle Jeho!“</p>
			<p class="MLP-text para-style-override-1">A&#160;Vinitius odvětil:</p>
			<p class="MLP-text para-style-override-1">„Velebeno budiž jméno Jeho…!“</p>
			<p class="MLP-text para-style-override-1">Avšak dále mluviti nemohl, poněvadž náhle pocítil, že mu prsa překypují nesmírným pláčem. Byl jat neodolatelnou touhou vrhnouti se k&#160;zemi a&#160;děkovati Spasiteli za zázrak a&#160;milosrdenství.</p>
			<p class="MLP-text para-style-override-1">Zatím však dorazili k&#160;domu; služební lidé, jež byl předem vyrozuměl otrok, zvláště za tím účelem vyslaný, vyhrnuli se jim vstříc. Pavel z&#160;Tarsu obrátil ještě v&#160;Antiu většinu těchto lidí na křesťanskou víru. Vinitiovo neštěstí bylo jim dokonale známo, a&#160;tak tedy jejich radost, když spatřili oběti, vyrvané zlobě Neronově, byla ohromná a&#160;stupňovala se ještě více, když lékař Theokles prohlásil, ohledav Lygii, že neutrpěla žádného těžkého zranění a&#160;že až pomine slabost, zbylá po vězeňské horečce, nabude opět zdraví.</p>
			<p class="MLP-text para-style-override-1">Jasné vědomí se jí vrátilo ještě téže noci. Probudivši se v&#160;nádherném cubiculu, osvětleném korintskými lampami, uprostřed vůně verveny, nevěděla, kde jest a&#160;co se s&#160;ní děje. Zůstala jí vzpomínka na chvíli, kdy byla přivazována k&#160;rohům býka, řetězy spoutaného, a&#160;nyní, vidouc nad sebou tvář Vinitiovu, ozářenou mírným, barevným světlem, domnívala se, že snad již nejsou na zemi. Myšlenky se jí v&#160;té zesláblé hlavě ještě kalily; připadalo jí přirozeno, že se kdesi cestou do nebe zastavili, protože byla unavena a&#160;slába. Nicméně necítíc žádné bolesti, usmála se na Vinitia a&#160;chtěla se ho optati, kde jsou, ale z&#160;jejích úst vylinul se pouze tichý šepot, v&#160;němž Vinitius mohl sotva rozeznati své jméno.</p>
			<p class="MLP-text para-style-override-1">Poklekl tudíž u&#160;ní, a&#160;lehce položiv ruku na její čelo, řekl:</p>
			<p class="MLP-text para-style-override-1">„Kristus tě zachránil a&#160;vrátil mi tě!“</p>
			<p class="MLP-text para-style-override-1">Její rty se opět pohnuly v&#160;nesrozumitelném šepotu, za chvíli však její víčka se přivřela, hruď se vzedmula lehkým povzdechem a&#160;Lygie upadla v&#160;hluboký spánek, jejž lékař Theokles očekával a&#160;po němž předpovídal návrat ke zdraví.</p>
			<p class="MLP-text para-style-override-1">Vinitius zůstal u&#160;ní, kleče a&#160;pohroužen v&#160;modlitbu. Duše mu tála tak neskonalou láskou, že se všecek zapomněl. Theokles několikrát vkročil do cubicula, několikrát se za poodhrnutým závěsem ukázala zlatovlasá hlava Eunike, konečně jeřábi, chovaní v&#160;zahradách, dali se do křiku, zvěstujíce počátek dne, ale on stále ještě objímal v&#160;duchu nohy Kristovy, nevida a&#160;neslyše, co se děje kolem něho, se srdcem, jež se proměnilo v&#160;obětní, děkovný plamen, noře se v&#160;nadšené zahloubání, ještě za života napolo vzat do nebe.</p>
		</div>
</body>
</html>