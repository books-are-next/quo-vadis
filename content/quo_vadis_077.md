---
title: LXXIII
---

Vinitius Petroniovi:

– Víme i zde, carissime, co se děje v Římě, a čeho nevíme, to nám dopovídají tvé listy. Hodíš-li kámen do vody, šíří se vlny stále víc a více dokola; nuže, taková vína zuřivosti a zloby došla z Palatina až k nám. Cestou do Řecka stavěl se tu Karinas, vyslaný Caesarem, a ten vyloupil města i chrámy, aby naplnil prázdnou pokladnici. Za cenu potu a lidských slzí staví se v Římě „domus aurea“[^517]. Dost možná, že svět neviděl dosud takového domu, ale neviděl ani takových nešlechetností. Ty přece znáš Karina. Jemu podobným byl Chilon, dokud smrtí nevykoupil života. Ale k městečkům ležícím v naší blízkosti jeho lidé nedospěli, snad proto, že v nich není chrámů a pokladnic. Ptáš se, jsme-li bezpečni. Odpovím ti pouze, že jsme zapomínáni, a to ať ti stačí místo odpovědi! Hle, v této chvíli vidím od portyku, pod nímž píši, náš klidný záliv a v něm Ursa na lodi, spouštějícího síť do jasné hlubiny! Má choť přede vedle mne červenou vlnu a v zahradách pod stínem mandloní zpívají naši otroci. Ó, jaký to mír, carissime, jaké zapomenutí na dávné utrpení a bolesti! Ale nikoli Parky, jak píšeš, předou tak něžně nit našeho života, to Kristus, náš milovaný Bůh a Spasitel, nám žehná. Známe žal i slzy, poněvadž naše pravda nám velí, abychom lkali nad cizími strastmi, ale i v těchto slzách jest utajena útěcha, vám neznámá, že jednou, až se naplní čas života našeho, shledáme se se všemi těmi drahými, kteří zahynuli a kdož mají ještě zahynouti pro učení božské. Pro nás ani Petr, ani Pavel nezemřeli, nýbrž narodili se v slávě. Naše duše je vidí, a když pláčí oči, srdce se raduje jejich radostí. Ó, ano, drahý, jsme šťastni štěstím, jakého nic nedovede zničiti, poněvadž smrt, která vám je koncem všeho, nám bude jen přechodem ke klidu ještě většímu, k větší lásce, větší radosti.

A tak nám zde ubíhají dni i měsíce v míru srdcí. Naši služebníci i otroci věří jako my v Krista, a protože On přikázal lásku, máme se rádi všichni. Nejednou, když zapadá slunce nebo když měsíc již svítí na vodě, hovoříme s Lygií o zašlých časech, které nám dnes připadají jako sen, a když si pomyslím, jak ta drahá hlava, kterou nyní kolébám každého dne na prsou, byla blízka muk i zkázy, veškerou duší velebím Pána svého, protože z těch rukou On jediný mohl ji vytrhnouti, zachrániti z arény a vrátiti ji navždy mně. Ó, Petronie, viděl jsi přece, co útěchy a vytrvalosti dává ta nauka ve strastech, co trpělivosti a odvahy proti smrti! Nuže, přijeď a zhlédni, kolik štěstí dává v obyčejných, všedních dnech života! Hleď, lidé až dosud neznali Boha, jejž by možno bylo milovati, a proto se nemilovali ani mezi sebou, a zde měl původ jejich nešťastný osud, poněvadž jako světlo prýští od slunce, tak štěstí od lásky. Nenaučili jich té pravdě ani jejich zákonodárci, ani filosofové, a nebylo jí ani v Řecku, ani v Římě. A pravím-li: ani v Římě, znamená to: na celé zemi. Suchá a chladná nauka stoiků, za níž se hrnou lidé ctnostní, zoceluje srdce jako meče, ale činí je spíše lhostejnými, místo aby je činila lepšími.

Ale k čemu to říkám tobě, jenž ses více učil a mnohému líp rozumíš než já? Znal jsi přece též Pavla z Tarsu a nejednou jsi s ním rozmlouval; víš tedy nejlépe, zdali proti pravdě, kterou hlásal, nejsou všecky nauky vašich filosofů a rétorů pouhými bublinkami a prázdným zvukem slov bez významu. Pamatuješ se na otázku, kterou ti dal? „A kdyby Caesar byl křesťanem, zdaž byste se necítili bezpečnější a jistější v tom, co máte, zbaveni strachu a klidni o svůj zítřek?“ Ale ty jsi mi řekl, že naše pravda jest nepřítelkyní života; já ti však nyní odpovídám, že kdybych od začátku listu opakoval pouze dvě slova: „Jsem šťasten!“ – ještě bych nebyl sto, abych ti naznačil své štěstí. Řekneš mi na to, že mé štěstí jest Lygie! Ano, drahý! Protože miluji její nesmrtelnou duši a máme se oba rádi v Kristu, a v takové lásce není ani rozloučení, ani zrad, ani změn, ani stáří, ani smrti. Neboť až přejde mládí a krása, až zvadnou naše těla a dostaví se smrt, zůstane láska, protože zůstanou duše.

Nežli se otevřely oči mé ke světlu, byl jsem hotov zapáliti kvůli Lygii třebas i vlastní dům, ale nyní ti pravím: nemiloval jsem jí, protože milovati mne naučil teprve Kristus. V Něm je zdroj štěstí a míru. To tvrdím nikoli já, nýbrž zřejmost sama. Srovnej s životem křesťanů vaše, strachem provázené rozkoše, vaše opojení, které si není jisto zítřka, vaše orgie, které se podobají pohřebním kvasům, a najdeš hotovou odpověď! Než abys mohl srovnávati lépe, přijeď na naše, mateřídouškou vonící hory, do našich stinných olivových hájů, k našim břehům, pokrytým břečtanem! Čeká tu na tebe klid, jakého jsi dávno nepoznal, a srdce, která tě opravdově mají ráda. Ty, maje šlechetnou a dobrou duši, měl bys býti šťasten. Tvůj bystrý duch dovede rozeznati pravdu, a až ji poznáš, zamiluješ si ji, poněvadž je snad možno býti jí nepřítelem jako Caesar a Tigellinus, ale lhostejným nedovede k ní býti nikdo. Ó, milý Petronie, my oba, já i Lygie, těšíme se nadějí, že tě zanedlouho spatříme. Buď zdráv a šťasten a přijď sem! –

Petronius dostal Vinitiův list v Kumách[^518], kam byl odjel společně s ostatními Augustiany, spěchajícími za Caesarem. Jeho dlouholetý boj s Tigellinem schyloval se ke konci. Petronius již věděl, že v něm musí padnouti, a rozuměl příčinám toho. Postupně, jako Caesar každým dnem upadal stále níže do úlohy komedianta, šaška a vozataje, dle toho, jak zabřídal stále více do chorobné, hnusné a přitom zvrhlé prostopášnosti, uhlazený „arbiter elegantiae“ stával se mu jen břemenem. Když Petronius třebas jen mlčel, spatřoval Nero v jeho mlčení pohanu, a když chválil, spatřoval v tom jízlivost. Skvělý patricius dráždil jeho sebelásku a vzbuzoval závist. Jeho bohatství a nádherná umělecká díla stala se předmětem žádostivých choutek i vladaře i vševládného ministra. Měli se k němu šetrně jen za příčinou odjezdu do Achaie, ve které jeho vkus a jeho znalost řeckých věcí mohly býti na prospěch. Ale zvolna začal Tigellinus vysvětlovati Caesarovi, že Karinas vkusem a vědami ještě předčí nad Petronia a že lépe než on dovede uspořádati v Achai hry, přijímání a triumfy. Od té chvíle byl Petronius ztracen. Nebylo však odvahy, aby mu rozsudek byl dodán v Římě. I Caesar i Tigellinus rozpomínali se, že tento na oko zženštilý estét, „který dělal z noci den“ a jenž byl zaměstnán pouze rozkoší, uměním a hostinami, projevil obdivuhodnou pracovitost a energii, když byl prokonsulem v Bithýnii a potom konsulem ve hlavním městě. Byl pokládán za způsobilého ke všemu a vědělo se, že se v Římě těší lásce nejen u lidu, nýbrž i mezi praetoriány. Nikdo z důvěrníků Caesarových nemohl předvídati, jak se v tom kterém případě zachová, a proto se zdálo prozíravějším, vyvábiti jej z města a zmocniti se ho až na provincii.

Za tím účelem obdržel pozvání, aby společně s ostatními Augustiany zavítal do Kum, on pak přesto, že tušil úskok, odjel, snad proto, aby nevystoupil se zjevným odporem, snad aby ještě jednou ukázal Caesarovi a Augustianům veselou, jakýchkoli starostí prostou tvář a dosáhl posledního, předsmrtného vítězství nad Tigellinem.

Tou dobou jej onen obvinil z přátelství se senátorem Scevinem, jenž byl duší spiknutí Pisonova. Lidé Petroniovi, kteří zůstali v Římě, byli uvězněni, dům obklíčen praetoriánskou stráží. On však, zvěděv o tom, neprojevil ani bázně, ano, ani rozpaků, a s úsměvem řekl Augustianům, které hostil ve vlastním, nádherném letohrádku v Kumách: „Ahenobarbus nemá rád přímých otázek, a proto uvidíte, jak bude zmaten, až se ho otáži, rozkázal-li to on, aby moje ‚familia‘ byla ve hlavním městě uvězněna.“

Pak jim ohlásil, že uspořádá hostinu „před dalekou cestou“, a právě k ní činil přípravy, když tu přišel Vinitiův list.

Petronius dostav jej, poněkud se zamyslil; za chvíli se mu však zjasnila tvář obvyklým klidem a večer téhož dne odepsal toto:

Raduji se z vašeho štěstí a obdivuji se vašim srdcím, carissime, neboť jsem netušil, že by dvé zamilovaných lidí mohlo pamatovati na někoho třetího a vzdáleného. Vy však jste nejen na mne nezapomněli, nýbrž chcete mne i přemluviti, abych zajel na Sicílii, abyste se rozdělili se mnou o svůj chléb a svého Krista, který, jak píšeš, tak hojně vás daří štěstím.

Jestliže je tomu tak, uctívejte jej! Domnívám se, drahý, že Lygii ti vrátil také tak trochu Ursus a tak trochu i římský lid. Kdyby Caesar byl jiným člověkem, myslil bych dokonce, že bylo upuštěno od dalšího pronásledování pro tvůj příbuzenský poměr k němu prostřednictvím vnučky, kterou Tiberius dal svého času jednomu z Vinitiů. Jestliže se však domníváš, že to byl Kristus, nebudu se s tebou příti. Ano, nelitujte obětí pro něho! Prometheus rovněž se obětoval pro lidi, než – eheu! Prometheus patrně jest jen výmyslem básníků, kdežto hodnověrní lidé mi říkali, že Krista viděli vlastníma očima. Já s vámi jsem toho mínění, že je to nejpoctivější z bohů.

Na otázku Pavla z Tarsu se pamatuji a souhlasím s tím, že kdyby na příklad Ahenobarbus žil podle učení Kristova, měl bych snad kdy zajeti k vám na Sicílii. Pak bychom ve stínu stromů u zřídel vedli hovory o všech bozích a o všech pravdách, jak je kdysi vedli řečtí filosofové. Dnes ti musím dáti krátkou odpověď.

Chci znáti pouze dva filosofy: jeden se jmenuje Pyrrho a druhý Anakreon. Ty ostatní mohu ti levně odprodati i s celou školou řeckých i našich stoiků. Pravda sídlí kdesi tak vysoko, že sami bohové nemohou jí dohlédnouti ze štítů Olympu. Tobě, carissime, zdá se, že váš Olymp je ještě vyšší, a stoje na něm, voláš ke mně: „Vejdi a spatříš takové zjevy, jakých jsi dosud neviděl!“ Dost možná. Ale já ti odpovídám: „Příteli, nemám nohou!“ A až dočteš tento list do konce, mám za to, že mi dáš za pravdu.

Nikoli, šťastný manželi královny jitřenky! Vaše učení není pro mne. Já že mám míti rád Bithyňany, kteří nosí moji lektiku, Egypťany, kteří topí v mých koupelnách, Ahenobarba a Tigellina? U bílých kolenou Charitek, přísahám ti, že toho nedovedu, byť i bych chtěl! V Římě jest aspoň sto tisíc lidí, kteří mají buďto křivé lopatky, nebo tlustá kolena, nebo vyschlá lýtka, nebo vypoulené oči, nebo příliš veliké hlavy. Poručíš mi, abych také je miloval? Kde mám najíti onu lásku, když jí necítím v srdci? A chce-li váš bůh, abych je miloval všecky, proč ve své všemohoucnosti nedal jim vzezření na příklad Niobovců, které jsi viděl na Palatině? Kdo má rád krásu, nemůže právě proto míti rád ošklivost. Něco jiného jest nevěřiti v naše bohy, ale milovati je jest možno, jako je milovali Feidias[^519] a Praxiteles a Myro a Skopas a Lisias.

I kdybych chtěl jíti tam, kam mne vedeš, nemohu. A poněvadž nechci, tedy nemohu dvakrát. Ty věříš jako Pavel z Tarsu, že jednou z druhého břehu Styxu, na nějakých polích elysejských, uvidíte svého Krista. Dobrá! Ať potom ti řekne, přijal-li by mne s mými gemmami, s mou myrrenskou vázou a s mými pracemi u Sosiů a s mou Zlatovláskou. Při myšlence na to je mi do smíchu, můj drahý, poněvadž přece i Pavel z Tarsu mi říkal, že pro Krista je nutno odříci se růžových věnců, hostin i rozkoše. Sliboval mi sice jiné štěstí, ale já jsem mu odvětil, že jsem pro takové jiné příliš stár a že se mé oči vždy budou těšiti růžemi a vůně fialek že mi rovněž bude vždy milejší nežli zápach špinavého „bližního“ ze Subury.

To jsou příčiny, pro které není vaše štěstí pro mne. Než jest kromě toho ještě jedna, kterou jsem si ponechal na konec. Nuže, volá mne Thanatos! Vám začíná úsvit života, kdežto mně slunce již zapadlo a soumrak obestírá moji hlavu. Jinými slovy, musím zemříti, carissime!

Nestojí za to, abych o tom dlouho mluvil. Musilo se to tak skončiti. Ty, jenž znáš Ahenobarba, lehce to pochopíš. Tigellinus nade mnou zvítězil či vlastně ne, pouze se skončila má vítězství. Žil jsem, jak jsem chtěl, a zemru, jak se mi zlíbí.

Nepřipouštějte si toho k srdci! Žádný bůh mi neslíbil nesmrtelnosti, nepotká mne tudíž něco nenadálého. Kromě toho jsi na omylu, tvrdíš-li, že pouze vaše božství učí umírati klidně. Nikoli. Náš svět věděl před vámi, že až poslední pohár bude vyprázdněn, nadejde čas k odpočinku, a dovede to ještě činiti smírně. Plato říká, že ctnost je hudba, život mudrcův pak harmonií. Jestliže je tomu tak, zemru ctnostně, jak jsem žil.

Rád bych se ještě s tvou chotí rozloučil slovy, jimiž jsem ji kdysi uvítal v domě Aulů: „Různé jsem, přerůzné viděl národy, ale tobě rovné neznám.“

Nuže, je-li duše něco více, nežli se domnívá Pyrrho, pak ta má zaletí k vám cestou ke břehům Okeana[^520] a posadí se u vašeho domu v podobě motýla nebo, jak věří Egypťané, krahujce.

Jinak zavítati nemohu.

Zatím tedy ať se vám Sicílie promění v zahradu Hesperidek, ať polní, lesní a zřídelní rusalky sypou vám cestou kvítí a po všech akantech, ve sloupoví vašeho domu, ať hnízdí bílí holubi! –

[^517]: „Zlatý dům“, nádherný Neronův palác na Esquilinu.

[^518]: Starořecká pobřežní osada ve střední Itálii.

[^519]: Nejslavnější starořecký sochař, žijící kolem roku 500 př. n. l.

[^520]: Moře, které podle představy starověkých národů oblévalo celou zemi.
