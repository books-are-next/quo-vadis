---
title: XXIV
---

Nicméně začal se rovněž obávati, aby nějaká nevčasná pomoc zvenčí nezkalila mu radosti. Chilon mohl dáti vědět praefektovi města nebo osvobozencům ve městě, že zmizel, a v té případnosti byl vpád vigilů pravděpodobný. Hlavou mu arci proletěla myšlenka, že by pak mohl rozkázati, aby Lygie byla chycena, a uzavříti ji do svého domu, ale cítil, že tak učiniti nesmí a nebude ani s to. Byl člověk své vůle, odvážný a dosti zkažený, a bylo-li třeba, neúprosný, nebyl však ani Tigellinus, ani Nero. Vojenský život zůstavil v něm jakýsi pocit spravedlnosti, víry a tolik svědomí, že chápal, že takové jednání bylo by činem hnusně podlým. Byl by snad konečně schopen dopustiti se ho v návalu zlosti a při plných silách, ale v tomto okamžiku byl rozcitlivělý a nemocen, proto běželo mu pouze o to, aby se nikdo nepostavil mezi něho a Lygii.

Zpozoroval pak s údivem, že od té chvíle, co Lygie stanula na jeho straně, ani ona sama, ani Crispus nežádají od něho nižádného ujišťování, jako by si byli jisti, že v nebezpečí budou uchráněni jakousi nadpřirozenou mocí. Vinitius, v jehož hlavě – od té doby, co slyšel v Ostrianu apoštolovo učení a vypravování – začal se ztráceti a stírati rozdíl mezi věcmi možnými a nemožnými, nebyl rovněž dalek domněnky, že tak býti musilo. Nicméně, pojímal-li věc střízlivěji, sám jim připomenul, co pravil o Řekovi, a opět žádal, aby mu přivedli Chilona.

Crispus na to přistoupil i bylo rozhodnuto, aby poslán byl Ursus. Vinitius, který v posledních dnech před Ostrianem často, ač bezvýsledně posílal své otroky k Chilonovi, naznačil Lygovi přesně jeho příbytek, načež napsav několik slov na tabulku, pravil, obrátiv se ke Crispovi:

„Dávám tabulku, protože je to člověk podezřívavý a zchytralý, jenž dal často, byv mnou obeslán, vzkázati po mých lidech, že není doma, a to dělával vždy, když nemaje pro mne příznivých novin, obával se mého hněvu.“

„Jen když ho najdu; pak jej přivedu, ať již bude chtít, čili nic!“ odpověděl Ursus.

Potom, vzav plášť, spěšně odešel.

Vynajíti někoho v Římě nebylo snadno, a to ani při nejlepších pokynech, ale Ursovi byl nápomocen v těch případnostech pud lesního lovce a kromě toho i veliká znalost města, takže se po nějaké době octl v příbytku Chilonově.

Nepoznal ho však. Viděl jej dříve jen jednou v životě a ještě k tomu v noci. Konečně onen vzpřímený a sebevědomý stařec, který jej přemlouval, aby zabil Glauka, byl tak nepodoben tomuto Řekovi strachem dvojnásob zhroucenému, že nikoho nemohlo ani napad­nouti, že oba byli jednou a touž osobou. Chilon také, vystihnuv, že se Ursus dívá na něho jako na člověka úplně cizího, vzpamatoval se z prvního leknutí. Pohled na tabulku s písmem Vinitiovým jej upokojil tím více. Aspoň mu nehrozilo nebezpečí, že jest v podezření, že jej zúmyslně zavedl do léčky. Kromě toho si pomyslil, že křesťané nezabili Vinitia patrně proto, že se neodvážili vztáhnouti ruku na osobu tak vznešenou.

„A proto Vinitius bude i mně záštitou v nebezpečí,“ řekl si v duchu, „neboť neobesílá mne přece k sobě za tou příčinou, aby mne dal zabít.“

Vzmuživ se tedy na duchu, ptal se:

„Dobrý člověče, neposlal pro mne můj přítel, šlechetný Vinitius, lektiku? Mám oteklé nohy a tak daleko jít nemohu.“

„Nikoli,“ odvětil Ursus, „půjdeme pěšky.“

„A odmítnu-li?“

„Nečiň tak, protože jít musíš!“

„Nuže, půjdu, ale z vlastní vůle! Jinak by mne nikdo nedonutil, neboť jsem svobodný člověk a přítel praefekta města. Jako mudřec mám rovněž v rukou prostředky proti násilí a dovedu proměnit lidi ve stromy a zvířata. Ale půjdu – půjdu! Vezmu jen na sebe teplejší plášť a kápi, aby mne nepoznali otroci té čtvrti – neboť jinak by nás bez ustání zastavovali a líbali mně ruce.“

To praviv, přehodil přes sebe jiný plášť, na hlavu pak si spustil gallskou, převelikou kápi, obávaje se, aby se Ursus nerozpomenul na jeho tahy, až vyjdou na větší světlo.

„Kam mne povedeš?“ ptal se cestou Ursa.

„Na Zatibří.“

„Jsem nedávno v Římě a nikdy jsem tam nebyl, než i tam zajisté žijí lidé, kteří milují ctnost.“

Ale Ursus, který byl člověk prostoduchý a jenž slyšel Vintitia, kterak pravil, že Řek byl s ním na hřbitově v Ostrianu, a pak jej viděl, kterak vcházel s Krotonem do domu, v němž bydlila Lygie, zastavil se na chvíli a řekl:

„Nelži, starý člověče, vždyť jsi byl dnes s Vinitiem na Ostrianu a u našich vrat.“

„Ach,“ řekl Chilon, „tedy váš dům stojí na Zatibří? Jsem nedávno v Římě a nevím dobře, jak se jmenují jednotlivé čtvrti. Tak jest, příteli! Byl jsem u vašich vrat a zapřísahal u nich ve jménu ctnosti Vinitia, aby nevcházel dovnitř. Byl jsem i v Ostrianu a víš, proč? Nuže, pracuji od kterési doby o obrácení Vinitiově na naši víru a chtěl jsem, aby si poslechl nejstaršího z apoštolů. Kéž světlo vnikne do jeho duše i do tvé! Vždyť jsi křesťan a také toužíš, aby pravda zvítězila nade lží?“

„Tak jest!“ odvětil Ursus s pokorou.

Chilonovi se vrátila plná odvaha.

„Vinitius je mocný pán,“ řekl, „a Caesarův přítel. Často ještě naslouchává našeptávání zlého ducha, ale kdyby mu třebas jen vlas spadl s hlavy, Caesar by se pomstil na všech křesťanech.“

„Nás chrání vyšší moc!“

„Zajisté, zajisté! Ale co hodláte udělat s Vinitiem?“ ptal se Chilon s novým nepokojem.

„Nevím. Kristus přikazuje milosrdenství.“

„Znamenitě jsi to řekl! Měj to vždycky na paměti, jinak se budeš smažit v pekle jako jaternice na rendlíku.“

Ursus si vzdychl, Chilon pak si pomyslil, že by s tímto člověkem, strašlivým v prvním záchvatu, pokaždé udělal, co by chtěl.

Touže tedy zvěděti, jak se sběhly věci při únosu Lygiině, ptal se dále hlasem přísného soudce:

„Co jste provedli s Krotonem? Mluv a nelži!“

Ursus si vzdychl po druhé.

„Řekne ti to Vinitius.“

„To znamená, že jsi jej probodl nožem nebo zabil kyjem?“

„Byl jsem bezbranný.“

Řek však se nemohl ubrániti obdivu nad nadlidskou silou barbarovou.

„Aby do tebe Pluto[318](#footnote-19288-318)…! Totiž chtěl jsem říci: kéž ti Kristus odpustí!“

Šli spolu nějakou dobu mlčky, načež Chilon řekl:

„Nezradím tě, ale měj se na pozoru před vigily!“

„Bojím se Krista, ne vigilů.“

„A to právem. Není těžší viny nežli zabití. Budu se za tebe modlit, ale nevím, bude-li má modlitba co platna – leda bys učinil slib, že se nikdy v životě nikoho nedotkneš ani prstem!“

„Nezabil jsem beztak s rozvahou,“ odpověděl Ursus.

Chilon však, jenž by se byl rád zabezpečil pro všechny případnosti, nepřestával buditi ošklivost u Ursa ani nadále nad zabitím a povzbuzovati jej, aby splnil slib. Také se vyptával na Vinitia, avšak Lyg odpovídal na jeho otázky nevrle, opakuje, že uslyší z úst samého Vinitia, co uslyšeti má. Rozmlouvajíce tímto způsobem, urazili konečně dalekou cestu, oddělující Řekův příbytek od Zatibří, a octli se před domem. Chilonovi začalo srdce opět nepokojně tlouci. Ze strachu se mu zdálo, že se Ursus začíná na něho dívati nějakým žádostivým zrakem. „To je mi malou útěchou,“ řekl si, „zabije-li mne nerad! Buď jak buď, bylo by mně milejší, kdyby jej ranila mrtvice a s ním všecky Lygy – což dej, Die, dovedeš-li to!“ Takto uvažuje, zahalil se do svého gallského pláště ještě těsněji, opakuje, že se bojí chladu. Konečně, když prošedše síní a prvním dvorem, octli se na chodbě, vedoucí do zahrádky u domu, pojednou se zastavil a řekl:

„Dovol, abych nabral dechu, protože jinak bych se nemohl pustit s Vinitiem do hovoru a udělit mu spasitelné rady.“

To praviv, zastavil se – poněvadž přesto, že si opakoval, že mu nehrozí žádné nebezpečí, přece jen při myšlence, že se octne mezi těmi tajemnými lidmi, které viděl v Ostrianu, nohy se pod ním trochu třásly.

Zatím začaly dolétati k jeho sluchu zpěvy z domku.

„Co je to?“ ptal se.

„Říkáš o sobě, že jsi křesťan, a nevíš, že u nás je zvykem po každém posilnění velebiti našeho Spasitele zpěvem,“ odpověděl Ursus. „Miriam se synem se asi již vrátila – snad i apoštol je snimi, neboť navštěvuje vdovu a Crispa každého dne.“

„Doveď mne rovnou k Vinitiovi!“

„Vinitius je v téže jizbě, kde jsou všichni, protože ta jediná je větší, jinak jsou to samá tmavá cubicula, do nichž chodíváme jen spát. Vejděme již – tam si odpočineš!“

A vešli. V jizbě bylo přítmí, večer byl pošmourný, studený, a plamen několika kahanců nerozptyloval šera úplně. Vinitius spíše tušil, nežli rozeznal v člověku, zahaleném kápí, Chilona, ten pak spatřiv lože v koutě jizby a na něm Vinitia, zamířil, nedívaje se na ostatní, přímo k němu – jako by byl přesvědčen, že u něho bude mu nejbezpečněji.

„Ó, pane, proč jsi neposlechl mých rad!“ zvolal, spínaje ruce.

„Mlč,“ pravil Vinitius, „a slyš!“

Tu začal hleděti Chilonovi bystře do očí a mluviti zvolna a důrazně, jako by chtěl, aby každému jeho slovu bylo rozuměno jako rozkazu a ten aby zůstal Chilonovi v paměti jednou provždy:

„Kroto se na mne vrhl, aby mne zavraždil a oloupil – rozumíš! Proto jsem jej zabil, tito lidé zde mi pak ošetřili rány, jaké jsem utržil v zápasu s ním.“

Chilon rázem pochopil, že mluví-li takto Vinitius, činí tak snad podle dohody s křesťany a v tom případě chce, aby se mu věřilo. Také to poznal po jeho tváři, a tudíž v jediné chvíli, neprojeviv ani pochybností, ani překvapení, zvedl oči a zvolal:

„Byl to proklatý lotr, pane! Vždyť jsem tě varoval, abys mu nevěřil! Všecko mé poučování se odráželo o jeho hlavu jako hrách o zeď. V celém hádu není pro něho dosti muk. Kdo nemůže být počestným člověkem, ten musí být do jakési míry lotrem – a komu je větší obtíží stát se počestným člověkem nežli lotrovi? Ale že by napadl svého dobrodince a pána tak velikomyslného…! Ó, bohové…!“

Tu si však vzpomněl, že se cestou před Ursem tvářil jako křes­ťan – i odmlčel se.

Vinitius řekl:

„Kdyby nebylo ‚siky‘[319](#footnote-19288-319), kterou jsem měl u sebe, byl by mne zabil.“

„Blahořečím chvíli, ve které jsem ti radil, abys vzal s sebou aspoň nůž.“

Vinitius však obrátil na Řeka zkoumavý zrak a tázal se:

„Co jsi dnes dělal?“

„Jakže? Což jsem ti, pane, neřekl, že jsem činil sliby za tvé zdraví?“

„A nic více?“

„Zrovna jsem se chystal, že tě navštívím, když ten dobrý člověk přišel a vyřídil mi, že mne k sobě obesíláš.“

„Zde je tabulka! Půjdeš s ní do mého domu, najdeš mého osvo­bozence a odevzdáš mu ji. Je na ní napsáno, že jsem odjel do Beneventa. Řekneš Demasovi, jen tak, že jsem to učinil dnes ráno, vyzván k tomu naléhavým listem Petroniovým.“

Tu opakoval s důrazem:

„Odjel jsem do Beneventa – rozumíš!“

„Odjel jsi, pane! Vždyť jsem se s tebou ráno loučil u porta Capena – a od chvíle tvého odjezdu mne zachvacuje takový stesk, že neztiší-li ho tvá velkomyslnost, rozpláči se až k smrti jako nešťastná choť Zethova[320](#footnote-19288-320) ze žalu nad Itylem.“[321](#footnote-19288-321) Vinitius, ač byl nemocen a zvykl úhořovitosti Řekově, nemohl se přece jen zdržeti úsměvu. Byl mimo to rád, že Chilon mu okamžitě rozuměl, a proto řekl:

„Pročež připojím, aby ti byly setřeny slzy. Dej mi sem kahanec!“

Chilon, úplně již upokojen, vstal, a učiniv několik kroků směrem ke krbu, sňal jeden z kahanců, hořících na zdi.

Ale když se mu při té práci svezla kápě s hlavy a světlo mu padlo přímo do tváře, Glaukos rychle vstal z lavice, a chvatně přistoupiv, stanul před ním. „Nepoznáváš mne, Kefe?“ ptal se.

A v jeho hlase bylo cosi tak strašlivého, že mráz projel všemi přítomnými.

Chilon nadzvedl kahanec a pustil jej na zemi skoro okamžitě – pak se všecek zhroutil a začal úpěti: „Já tu nejsem… já tu nejsem…! Smilování!“

Glaukos se obrátil k večeřícím a řekl:

„Toť jest člověk, jenž mne zaprodal a zničil mne i mou rodinu…!“

Jeho historie byla známa všem křesťanům i Vinitiovi, který jen proto netušil, kdo jest onen Glaukos, že stále omdlévaje bolestmi při ošetření ran, nezaslechl jeho jména. Ale pro Ursa byla ta krátká chvíle ve spojení se slovy Glaukovými bleskem ve tmách. Poznav Chilona, jedním skokem octl se u něho, popadl jej za ramena, a prohnuv jej nazad, zvolal: „Ten mne přemlouval, abych zabil Glauka!“

„Slitování!“ bědoval Chilon. „Vrátím ti všecko… pane!“ zvolal, otáčeje hlavu k Vinitiovi. „Zachraň mne! Tobě jsem důvěřoval, zastaň se mne…! Tvůj list… odnesu… pane… pane…!“

Ale Vinitius, který ze všech nejlhostejněji se díval na to, co se přihodilo, předně proto, že mu všecky Řekovy spády byly známy, a za druhé, že jeho srdce neznalo, co je to slitování, řekl:

„Zakopejte jej v zahradě! List odnese někdo jiný!“

Chilonovi připadalo, jako by ta slova byla konečným rozsudkem. Jeho kosti začaly praštěti v hrozných rukou Ursových, oči byly zality slzami bolesti.

„Při vašem Bohu, smilování!“ volal. „Jsem křesťan, a nevěříte-li mně, pokřtěte mne ještě jednou, ještě dvakrát, ještě desetkrát! Glauku, to je omyl! Dovolte mi, abych promluvil. Udělejte ze mne otroka…! Nezabíjejte mne! Smilování…!“

A jeho hlas, tlumený bolestí, slábl čím dále tím více, když vtom se za stolem zvedl apoštol Petr; chvíli pokyvoval svou bílou hlavou, schyluje ji na prsa, oči měl zavřeny, ale potom je otevřel a řekl za ticha:

„Takto pověděl Spasitel: ‚Zhřešil-li by bratr tvůj proti tobě, pokárej ho; litoval-li by, odpusť mu! A jestliže by sedmkrát za den zhřešil proti tobě a sedmkrát vrátil se k tobě, řka: ‚Líto je mi tě!‘ – odpusť mu!‘“

Pak se sneslo ticho ještě větší.

Glaukos dlouhou dobu stál, maje tvář zakrytu rukama, až konečně je sňal a pravil:

„Kefe, Bůh ti odpusť nešlechetnosti, jichž ses na mně dopustil, jako ti je odpouštím já ve jménu Kristově!“

A Ursus uvolniv Řekova ramena, dodal ihned:

„Ať Spasitel bude ke mně tak milostiv, jako odpouštím tobě i já!“

Ten padl k zemi, a opíraje se o ni rukama, vrtěl hlavou jako zvíře chycené do pasti, rozhlížeje se kolem a čekaje, odkud přijde smrt. Očím ani sluchu ještě nevěřil a neodvažoval se doufati v odpuštění.

Ale zvolna se mu vracelo jasné vědomí, jen zsinalé rty se mu ještě třásly zděšením. Zatím apoštol pravil:

„Odejdi v pokoji!“

Chilon vstal, ale nemohl ještě promluviti. Bezděky se přiblížil k loži Vinitiovu, jako by u něho ještě hledal ochranu, poněvadž neměl dosud kdy pomysliti, že ten, ačkoliv užíval jeho služeb a byl poněkud jeho společníkem, jej odsoudil, kdežto právě ti, proti nimž sloužil, mu odpustili. Ta myšlenka měla mu přijíti pozdě. Té chvíle bylo v jeho zraku viděti jen úžas a nedůvěru. Jakkoliv již vystihl, že mu bylo odpuštěno, chtěl přece jen co nejrychleji zachrániti život z kruhu těchto nepochopitelných lidí, jejichž dobrota překvapovala jej zrovna tak, jako by překvapovala krutost. Zdálo se mu, že kdyby zůstal déle, došlo by zase k něčemu neočekávanému, a proto stanuv u Vinitia, začal mluviti trhavým hlasem:

„Dej sem list, pane, dej sem list!“

A popadnuv tabulku, kterou mu podal Vinitius, učinil jednu poklonu křesťanům, druhou nemocnému a skrčen, šouraje se podél samé zdi, vyrazil ze dveří.

V zahrádce, když jej obklopila tma, ježily se mu opět strachem vlasy na hlavě, neboť byl jist, že se Ursus za ním vyřítí a zabije ho za noci. Byl by utíkal, seč síly měl, ale nohy mu vypověděly poslušnost, za chvíli pak staly se úplně bezvládné, protože Ursus opravdu stál u něho.

Chilon padl tváří k zemi a začal vzlykati:

„Urbane… ve jménu Kristově…!“

Urban však řekl:

„Neboj se! Apoštol mi rozkázal, abych tě vyvedl za bránu, abys nezbloudil ve tmě, a nemáš-li dosti sil, vyprovodím tě domů.“

Chilon zvedl tvář.

„Co to povídáš? Cože…? Nezabiješ mne?“

„Ne, nezabiji tě, a popadl-li jsem tě příliš silně a pochroumal ti kosti, odpusť mi!“

„Pomoz mi vstát!“ pravil Řek. „Nezabiješ mne? Co? Vyprovoď mne na ulici, dále půjdu sám.“

Ursus jej zvedl ze země a postavil na nohy, pak jej vedl tmavým přechodem do druhého dvora, z něhož se vyšlo na síň a pak na ulici. Na chodbě opakoval si Chilon opět v duchu: „Už je po mně veta!“ Teprve, když se octli na ulici, vzpamatoval se a řekl:

„Dále půjdu sám.“

„Pokoj budiž s tebou!“

„S tebou také! S tebou také…! Nech mne oddychnout!“

A po odchodu Ursově oddychl z plných plic. Rukama si ohmatal pás a kyčle, jako by se chtěl přesvědčiti, že je živ, a vyrazil chvatným krokem kupředu.

Ale ušed něco přes deset kroků, zastavil se a řekl:

„Proč mne však nezabili?“

A přesto, že již s Euritiem rozmlouval o křesťanském učení, přesto, že mluvil u řeky s Urbanem, přesto přese vše, co slyšel na Ostrianu, neuměl najíti odpověď na tuto otázku.

[318](#footnote-19288-318-backlink) Bůh podsvětí.

[319](#footnote-19288-319-backlink) Dýka.

[320](#footnote-19288-320-backlink) Thébský král.

[321](#footnote-19288-321-backlink) Myšlena Aedon, která omylem zavraždila svého jediného syna.
