---
title: XLIX
---

Lidská tábořiště se rozložila v nádherných zahradách Caesarových, v bývalých zahradách Domiciiných a Agrippových, na poli Martově, v zahradách Pompeiových, Sallustiových a Maecenových. Byly obsazeny portyky, stavení, určená pro hry míčem, rozkošné letohrádky a kůlny, vystavěné pro zvířata. Pávi, plameňáci, labuti a pštrosi, gazely a antilopy z Afriky, jeleni a srnci, sloužící za ozdobu zahrad, byli zaříznuti nožem chátry. Začalo se s dopravováním potravin z Ostie v míře tak hojné, že po vorech a různých lodích bylo možno přecházeti z jednoho břehu Tibru na druhý jako po mostě. Bylo rozdáváno obilí za neslýchané nízkou cenu tří sestercií, chudším zcela zdarma. Byly dovezeny neobyčejné zásoby vína, oleje a kaštanů; s hor byla každého dne přiháněna stáda volů a ovcí. Ubožáci, skrývající se před požárem v bídných uličkách Subury a zmírající za obyčejných dob hladem, žili teď lépe než dříve. Hrozící hlad byl nadobro zažehnán, naproti tomu bylo obtížnější zabrániti loupežím, drancování a zneužívání moci. Kočovný život zajišťoval zlodějům beztrestnost tím spíše, že prohlašovali o sobě, že jsou zbožňovateli Caesarovými, a neskrblili potleskem, kdekoli se ten ukázal. Když kromě toho činnost úřadů byla tlakem událostí zastavena a přitom chyběla namístě dostatečná ozbrojená moc, která by mohla znemožniti řádící zvůli, dály se v městě, obývaném spodinou celého tehdejšího světa, věci, které překonávaly lidské představy. Každé noci sváděny bitky, páchány vraždy, únosy žen i pacholat. U Porta Mugionis, kde byl pohov pro stáda, přiháněná z Campanie, docházelo k bojům, ve kterých hynula sta lidí. Každého rána břehy Tibru byly přeplněny mrtvolami utopenců, kterých nikdo nepochovával a které, rychle hnijíce pro vedra, ještě zvětšená požárem, prosycovaly vzduch smrdutými výpary. Po tábořištích propukaly nemoci a ti bázlivější předpovídali velký mor.

A město ustavičně hořelo. Teprve šestého dne požár, naraziv na prázdná prostranství Esquilina, na nichž bylo úmyslně zbořeno ohromné množství domů, začal slábnouti. Ale hranice klád svítily ještě tak silně, že lid nechtěl věřiti, že by to byl již konec pohromy. A vskutku, sedmé noci vypukl požár s novou silou v budovách Tigellinových, nicméně, že neměl dosti potravy, trval již krátce. Jen prohořelé domy sesouvaly se ještě tu a tam, a z nich vysoko vyšlehovaly hadovité plameny a sloupy jisker. Ale zvolna začala spáleniště, doutnající uvnitř, na povrchu černati. Nebe po západu slunce přestalo zářiti krvavou záplavou a jen za nocí na rozlehlé černé pustině poskakovaly modravé jazyky, vydírající se ze zuhelnatělých částí.

Ze čtrnácti čtvrtí Říma zůstaly sotva čtyři, počítaje v to i Zatibří. Ostatní byly pohlceny plameny. Když konečně se proměnily v popel spousty zuhelnatělých částí, bylo viděti, počínaje Tibrem až k Esquilinu, ohromné prostranství, šedé, smutné, odumřelé, na němž trčely řady komínů v podobě náhrobních sloupů na hřbitově. Mezi těmi sloupy províjely se ve dne posupné hloučky lidí, hledající tu drahé věci, tu opět kosti drahých osob. Za noci vyli psi na spáleništích a troskách bývalých domů.

Všecka štědrost i pomoc, jakou projevil Caesar vůči lidu, nezadržela kleteb a rozhořčenosti. Spokojen byl pouze dav kapsářů, zlodějů a ubožáků bez přístřeší, který se mohl dosyta najíst, napít a pak drancovat. Lidé však, kteří ztratili nejbližší bytosti a jmění, nedali se získati ani otevřením zahrad, ani rozdáváním obilí, ani slibem her a darů. Neštěstí bylo příliš veliké a příliš strašlivé. Jiní, v nichž ještě doutnala jakási jiskra lásky k městu-vlasti, uvedeni byli v zoufalství zprávou, že starý název „Roma“ má zmizeti s povrchu země a že Caesar má v úmyslu vystavěti z popelů město nové pod jménem Neropolis. Vlna odporu vzdouvala se a rostla každým dnem a přes lichocení Augustianů, přes všecko lhaní Tigellinovo Nero, citlivý na přízeň davů jako žádný z předchozích caesarů, s úzkostí myslil na to, že v zavilém boji na život i na smrt, jaký vedl s patricii i senátem, může mu chyběti opora. Sami Augustiani byli neméně znepokojeni, protože každý zítřek mohl jim přinésti zkázu. Tigellinus pomýšlel na přivolání několika legií z Malé Asie. Vatinius, který se smál i tehdy, když byl políčkován, pozbyl humoru; Vitelius ztratil chuť k jídlu.

Jiní se radili mezi sebou, jak odvrátiti nebezpečí, neboť nikoho nebylo tajno, že kdyby nějaký výbuch Caesara smetl, ani jediný z Augustianů, vyjímaje snad Petronia, nevyvázl by živ. Vždyť jejich vlivu byly připisovány šílené skutky Caesarovy, jejich našeptávání zavinilo všecky zločiny, jakých se dopustil. Nenávist proti nim byla skoro silnější nežli proti němu.

Začali si tedy lámati hlavy, jak by se sebe svalili odpovědnost za vyhoření města. Ale chtěli-li ji se sebe svaliti, musili očistiti i Caesara z podezření, neboť jinak by nikdo neuvěřil, že nebyli původci pohromy. Tigellinus radil se za tím účelem s Domitiem Afrem, ano, i se Senekou, byť ho i nenáviděl. Poppaea, rovněž chápajíc, že zkáza Neronova byla by rozsudkem i proti ní, vyžadovala si mínění svých důvěrníků a hebrejských kněží, poněvadž byla všeobecná domněnka, že od několika let vyznávala víru Jehovy. Nero vynalézal prostředky na vlastní vrub, často hrozné, ještě častěji šaškovské, a střídavě brzy upadal ve strach, brzy si hrál jako dítě, ale především bědoval.

Jednoho dne v domě Tiberiově, zachráněném od požáru, trvala dlouhá a bezvýsledná porada. Petronius byl toho názoru, aby nesnáze byly nechány stranou a jelo se do Řecka, potom do Egypta a Malé Asie. Cesta přece byla zamýšlena již dávno; k čemu tedy ji odkládati, když v Římě jest i smutno i nebezpečno!

Caesar přijal radu se zápalem, Seneka však, přemýšleje chvíli, řekl:

„Odjeti je snadno, ale vrátiti se bylo by těžší.“

„U Herakla!“ odpověděl Petronius. „Vrátiti se bylo by možno v čele asijských legií!“

„Učiním tak!“ zvolal Nero.

Ale Tigellinus začal se vzpírati. Sám nedovedl na nic připadnouti, a kdyby byl přišel na myšlenku Petroniovu, byl by ji prohlásil určitě za spásnou, ale jemu šlo o to, aby se Petronius neukázal opět jako jediný člověk, jenž v těžkých okamžicích dovede všecko a všecky zachrániti.

„Slyš mne, božský!“ pravil. „Rada je zhoubná! Nežli dorazíš do Ostie, začne domácí válka, a kdož ví, neprohlásí-li se některý ze žijících ještě potomků božského Augusta caesarem! A co učiníme pak, až se legie postaví na jeho stranu?“

„Učiníme to, že se předem postaráme, aby tu potomků Augusto­vých nebylo,“ odvětil Nero. „Jest jich již nemnoho, a je tudíž snadno zbaviti se jich.“

„Lze tak učiniti, ale což jde pouze o ně? Moji lidé ne tak dávno, totiž včera, slyšeli v davu, že Caesarem by se měl státi takový muž jako Thrasea.“

Nero se zahryzl do rtů. Za chvíli však zvedl oči a řekl:

„Nenasycení a nevděční! Mají dost obilí a paliva, na němž mohou si péci placky. Co chtějí více?“

Na to řekl Tigellinus:

„Pomstu!“

Nastalo ticho. Pojednou Caesar vstal, vztyčil ruce a začal deklamovati:

„Srdce po pomstě volají a pomsta po oběti.“

Potom, zapomenuv na vše, zvolal s vyjasněnou tváří:

„Ať mi podají tabulky a stilus, abych ten verš si zapsal! Nikdy nesložil Lucanus čehosi podobného. Všimli jste si, že jsem na něj připadl ve mžiku?“

„Ó, nedostižný!“ ozvalo se několik hlasů.

Nero si zapsal verš a řekl:

„Ano, pomsta si žádá oběti!“

Pak zatékal zrakem po těch, kdož jej obklopovali.

„Což kdybychom dali do oběhu pověst, že to Vatinius dal zapáliti město, a odevzdali jej pak hněvu lidu?“

„Ó, božský! Kdo že já jsem?“ zvolal Vatinius.

„Pravda, je nutno sáhnouti po někom větším, nežli jsi ty…! Po Viteliovi…?“

Vitelius zbledl, ale pak se dal do smíchu.

„Můj tuk,“ odvětil, „mohl by snad opět zažehnouti požár.“

Ale Nero měl cosi jiného na mysli, neboť hledal v duchu oběť, která by opravdu mohla zkonejšiti hněv lidu, a našel ji.

„Tigelline,“ pravil za chvíli, „ty jsi zapálil Řím!“

Shromážděnými prochvěla hrůza. Porozuměli, že Caesar tentokrát přestal žertovati a že nadchází okamžik, bohatý důležitými událostmi.

A Tigellinova tvář se stáhla jako čumák psa, připraveného kous­nouti.

„Zapálil jsem Řím na tvůj rozkaz!“ řekl.

A začali se na sebe dívati jako dva démoni. Nastalo takové ticho, že bylo slyšeti bzučení much, přeletujících atriem.

„Tigelline,“ ozval se Nero, „miluješ mne?“

„Ty víš, pane!“

„Obětuj se za mne!“

„Božský Caesare!“ odvětil Tigellinus. „K čemu mně podáváš sladký nápoj, jehož nesmím zvednouti k ústům? Lid reptá a bouří se. Chceš, aby se vzbouřili i praetoriáni?“

Pocit hrůzy sevřel srdce přítomných. Tigellinus byl praefektem praetorie a jeho slova měla přímo význam pohrůžky. Sám Nero tomu porozuměl a jeho tvář se obestřela bledostí.

Vtom vešel Epafroditus, osvobozenec Caesarův, ohlašuje, že božská Augusta si přeje, aby k ní přišel Tigellinus, jelikož má u sebe lidi, jež vyslechnouti jest povinností praefektovou.

Tigellinus uklonil se Caesarovi a odešel s tváří klidnou a po­hrdavou. Hle, když jej chtěli udeřiti, ukázal zuby! Dal na srozuměnou, kdo jest, a znaje Neronovu zbabělost, byl jist, že onen vládce světa nikdy se neodváží zvednouti ruku proti němu.

Nero seděl chvíli mlčky, vida však, že přítomní očekávají od něho nějaké slovo, řekl:

„Vychoval jsem si hada na klíně.“

Petronius pokrčil rameny, jako by chtěl říci, že takovému hadu je těžko utrhnouti hlavu.

„Co ty na to? Mluv, raď!“ zvolal Nero, spatřiv jeho pohyb. „Tobě jedinému důvěřuji, protože ty máš více rozumu nežli oni všichni a máš mne rád!“

Petronius měl již na jazyku: „Jmenuj mne praefektem města a já vydám lidu Tigellina a v jediném dni uklidním město!“ Ale vrozená jemu pohodlnost zvítězila. Býti praefektem znamenalo právě nésti na bedrách osobu Caesarovu a tisíce veřejných záležitostí. A k čemu potřebuje té námahy? Není-li lepší čísti si v rozkošné knihovně básně, prohlížeti si vázy a sochy, chovati na klíně božské tělo Eunike a probírati se prsty v jejích zlatých vlasech a nachylovati ústa k jejím korálovým rtům?

Řekl tedy:

„Radím, abychom odjeli do Achaie.“

„Ach,“ odpověděl Nero, „čekal jsem od tebe cosi více! Senát mne nenávidí. Až odjedu, kdo mi zaručí, nepovstanou-li proti mně jako spiklenci a neprohlásí-li někoho jiného caesarem? Lid mi byl dříve věren, dnes však půjde za nimi… U Háda, kdyby ten senát i ten lid měl jedinou hlavu…!“

„Dovol, božský, abych ti řekl, že má-li býti zachován Řím, je nutno zachovati aspoň několik Římanů,“ řekl s úsměvem Petronius.

Ale Nero začal bědovati:

„Co je mi po Římu a po Římanech? Poslouchali by mne v Achai. Zde mne obklopuje pouze zrada. Všichni mne opouštějí – i vy jste hotovi mne zraditi! Vím to, vím…! Ani nepomyslíte na to, co o vás řeknou příští věky, až opustíte takového umělce, jako jsem já!“

Tu se pojednou udeřil do čela a zvolal:

„Pravda…! V těch starostech i já zapomínám, kdo jsem!“

To praviv, obrátil se k Petroniovi s tváří již úplně vyjasněnou.

„Petronie,“ řekl, „lid reptá, ale kdybych se chopil loutny a vyšel s ní na pole Martovo, kdybych mu zazpíval píseň, kterou jsem vám pěl při požáru, nemyslíš, že bych jej dojal svým zpěvem, jako kdysi Orfeus dojal divoká zvířata?“

Nato Tullius Senetio, který spěchal, aby se vrátil ke svým otrokyním, přivezeným z Antia, a jenž dříve již byl netrpěliv, řekl:

„Zcela určitě, Caesare, kdyby ti dovolili začít.“

„Jeďme do Helady!“ zvolal nevrle Nero.

Ale v té chvíli vešla Poppaea a za ní Tigellinus. Oči přítomných bezděky se otočily k němu, neboť nikdy žádný triumfátor nevjížděl s takovou hrdostí na Kapitol, s jakou on stanul před Caesarem.

Pak jal se mluviti zvolna a důrazně hlasem, v němž jako by skřípělo železo:

„Vyslechni mne, Caesare, poněvadž ti mohu říci: Nalezl jsem! Lidu je třeba pomsty a oběti, ale ne jedné, nýbrž sta a tisíců. Slyšel jsi někdy, pane, kdo byl Chrestos, ten, který byl ukřižován Pontiem Pilátem? A víš-li, kdo jsou křesťané? Což jsem ti nevypravoval o jejich zločinech a hanebných obřadech, o předpovědích, že oheň přinese světu konec? Lid jich nenávidí a má je v podezření. Nikdo jich neviděl ve chrámech, jelikož naše bohy pokládají za zlé duchy; nechodí do stadia, protože zhrdají dostihy. Nikdy ruce žádného křesťana neuctily tě potleskem. Nikdy tě žádný neuznal za boha. Jsou to nepřátelé lidského pokolení, nepřátelé města i tvoji. Lid reptá proti tobě, ale nikoli ty jsi mi, Caesare, poručil, abych zapálil Řím, já pak jsem ho opravdu nezapálil… Lid prahne po pomstě, ať tedy ji má. Lid prahne po krvi a hrách, ať je má! Lid podezřívá tebe, ať se jeho podezření obrátí jiným směrem!“

Nero naslouchal z počátku překvapen. Ale v souhlasu se slovy Tigellinovými začala se měniti jeho herecká tvář a střídavě nabývati výrazu hněvu, lítosti, soucitu a rozhořčení. Pojednou vstal, a svrhnuv se sebe tógu, která se mu svezla k nohám, vztáhl obě ruce do výše a setrval takto chvíli v mlčení.

Konečně se ozval hlasem tragika:

„Die, Apollone, Héro, Athéno, Persefono a vy všichni nesmrtelní bohové, proč jste nám nepřispěli ku pomoci? Co udělalo to nešťastné město oněm ukrutníkům, že je tak nelidsky vypálili?“

„Jsou nepřáteli lidského pokolení i tvými!“ řekla Poppaea.

A jiní začali volati:

„Učiň zadost spravedlnosti! Ztrestej žháře! Bohové sami si přejí pomsty!“

On pak si usedl, svěsil hlavu na prsa a zase mlčel, jako by jej bylo zdrtilo bídáctví, o němž uslyšel. Ale za chvíli zamával rukama a ozval se:

„Jaké tresty a jaká muka jsou hodna takového zločinu…? Bohové však dají mi vnuknutí a za přispění mocností tartaru[^459] poskytnu svému lidu takové podívané, že mne po věky bude s vděčností vzpomínati.“

Čelo Petroniovo se pojednou obestřelo chmurou. Napadlo jej, jaké nebezpečí spočine nad Lygií, nad Vinitiem, jejž miloval, i nade všemi těmi lidmi, jejichž učení sice zavrhoval, ale o jejichž nevině byl přesvědčen. Také jej napadlo, že se začne jedna z takových krvavých orgií, jakých nemohly snésti jeho oči estéta. Ale především si řekl: „Musím zachrániti Vinitia, který přijde o rozum, zahyne-li ta dívka.“ A ta péče měla převahu nade vším ostatním, neboť Petronius dobře chápal, že zahajuje hru tak nebezpečnou, jako nikdy v životě.

Nicméně začal mluviti nenuceně a bezstarostně, jak mluvíval obyčejně, když posuzoval nedosti estetické nápady Caesarovy a Augustianů nebo se jim posmíval:

„Nu, našli jste si tedy oběti! Dobrá! Můžete je poslati do arény nebo je obléci do ‚tunik bolesti‘. Také dobrá! Ale poslyšte mne! Máte moc, máte praetoriány, máte sílu – nuže, buďte upřímni aspoň tehdy, když vás nikdo neslyší! Podvádějte lid, ne však samy sebe! Vydejte lidu křesťany, odsuďte je k mukám, k jakým chcete, ale mějte odvahu pověděti si, že nikoli oni spálili Řím…! Fí, nazýváte mne arbitrem elegance – nuže, prohlašuji vám, že nesnesu ubohých komedií! Fí! Ach, jak mi to všecko připomíná divadelní boudy u Porta Asinaria, v nichž herci představují pro vyražení předměstské luzy bohy a krále a po představení zapíjejí cibuli kyselým vínem nebo jsou spráskáni. Buďte opravdu bohy a králi, neboť vám pravím, že si to můžete dovoliti. Co se týká tebe, Caesare, vyhrožoval jsi nám soudem příštích věků. Ale měj na paměti, že vydají soud i o tobě! U božské Klio[^460]! Nero, vládce světa, Nero bůh spálil Řím, protože byl tak mocný na zemi jako Zeus na Olympu. Nero básník tak miloval poesii, že jí obětoval vlast! Od počátku světa nikdo ničeho podobného neučinil, ničeho podobného se neodvážil. Zapřísahám tě ve jménu devíti Libethrid[^461], nezříkej se takové slávy, neboť budou o tobě znět písně do skonání věků! Čím bude proti tobě Priamus? Čím Agamemnon? Čím Achilles? Čím sami bohové? Nezáleží na tom, je-li vyhoření Říma věcí užitečnou, ale jest velikou a neobyčejnou! A kromě toho ti pravím, že lid nevztáhne ruky proti tobě! To není pravda! Měj odvahu, střež se činů, sebe nedůstojných, jelikož ti hrozí jen to, že příští věky mohou říci: ‚Nero dal spáliti Řím, ale jako caesar malého ducha a jako básník malého ducha zapřel ze strachu veliký čin a svalil vinu na nevinné!‘“

Slova Petroniova působila na Nerona obyčejně mocným dojmem, ale tentokrát sám Petronius se neklamal, neboť chápal, že to, co mluví, jest krajním prostředkem, který sice může za šťastných okolností křesťany zachrániti, ale ještě snadněji může zničiti jej sama. Nicméně neváhal, poněvadž mu přitom šlo o Vinitia, jejž měl rád, jakož i o hazardní hru, kterou se bavil. „Kostky jsou vrženy!“ řekl si. „Uvidíme, do jaké míry zvítězí u opice strach o vlastní kůži nad láskou ke slávě!“

A v duchu nepochyboval, že přece jen zvítězí strach.

Zatím po jeho slovech sneslo se mlčení. Poppaea i všichni přítomní dívali se Neronovi do očí jako na zjevení, ten pak začal zdvíhati rty tak vysoko, že je přibližoval až k samým nozdrám, jako dělával obyčejně, když nevěděl, co počít; až konečně rozpaky a nevrlost se zjevně zračily na jeho tváři.

„Pane,“ řekl Tigellinus, pozoruje to, „dovol, abych odešel, neboť chce-li kdo vydati tvoji osobu ve zkázu a kromě toho tě nazývá caesarem malého ducha, básníkem malého ducha, žhářem a komediantem, můj sluch nemůže snésti takových slov!“

„Prohrál jsem!“ pomyslil si Petronius.

Ale obrátiv se k Tigellinovi, změřil jej zrakem, v němž bylo pohrdání mocného pána a uhlazeného člověka ubožákem, načež řekl:

„Tigelline, tebe jsem nazval komediantem, poněvadž jsi jím i nyní!“

„Snad proto, že nechci naslouchati tvým utrhačným řečem?“

„Proto, že předstíráš neskonalou lásku k Caesarovi, kdežto před chvílí jsi mu vyhrožoval praetoriány, čemuž jsme porozuměli my všichni a on také.“

Tigellinus, který se nenadál, že by se Petronius odvážil vrhnouti na stůl takové kostky, zbledl, ztratil hlavu a oněměl. Ale bylo to poslední vítězství arbitra elegance nad sokem, poněvadž v tom okamžiku řekla Poppaea:

„Pane, kterak můžeš dovoliti, aby taková myšlenka mohla pro­blesknouti čísi hlavou, tím spíše, když se někdo opovážil vysloviti ji hlasitě ve tvé přítomnosti!“

„Ztrestej smělce!“ zvolal Vitelius.

Nero opět nadzdvihl rty k nozdrám, a obrátiv na Petronia své skleněné oči krátkozrakého člověka, řekl:

„Takto mi splácíš přátelství, jaké jsem k tobě choval?“ 

„Mýlím-li se, dokaž mi to!“ odpověděl Petronius. „Než věz, že mluvím to, co přikazuje mi láska k tobě!“

„Ztrestej smělce!“ opakoval Vitelius.

„Učiň tak!“ ozvalo se několik hlasů.

V atriu vyvstal šum a ruch, neboť lidé se začali vzdalovati od Petronia. Vzdálil se dokonce i Tullius Senetio, jeho stálý druh u dvora, i mladý Nerva, který mu dosud projevoval nejživější přátelství. Za chvíli zůstal Petronius na levé straně atria sám a s úsměvem na rtech, rozhrnuje rukou záhyby tógy, čekal ještě, co řekne či co si počne Caesar.

Caesar pak řekl:

„Chcete, abych jej ztrestal, ale je to můj druh a přítel, pročež ač mi zranil srdce, ať zví, že to srdce má ku přátelům pouze – odpuštění!“

„Prohrál jsem a je po mně veta!“ napadlo Petronia.

Nato Caesar vstal; porada byla skončena.

[^459]: V řeckém bájesloví podsvětí, peklo.

[^460]: Múza dějepisectví.

[^461]: Starořecké múzy, jimž byla zasvěcena jeskyně s pramenem.
