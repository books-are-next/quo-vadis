---
title: LI
---

Petronius, odešed od Caesara, dal se zanésti do svého domu na Carinách, který obklopen ze tří stran zahradou, a maje vpředu malé Forum Caeciliů, byl při požáru výjimečně zachráněn.

Z té příčiny ostatní Augustiani, kteří přišli o domy a v nich o množství bohatství a uměleckých děl, nazývali Petronia šťastným. Ostatně, říkalo se o něm odedávna, že je prvorozeným synem Štěstěny, a stále živější přízeň, jakou mu poslední dobou projevoval Caesar, zdála se potvrzovati pravdu té domněnky.

Ale ten prvorozený syn Štěstěny mohl nyní přemýšleti o vrtkavosti oné matky, či spíše o její podobě s Chronem[465](#footnote-19288-465), požírajícím vlastní děti.

„Kdyby můj dům byl vyhořel,“ pravil k sobě, „a s ním i mé gemmy, mé etruské předměty a alexandrijské sklo i korintská měď, snad by Nero opravdu zapomněl na urážku. U Polluxe, pomyslím-li si, že jen na mně záleželo, abych v této chvíli byl praefektem praetoriánů! Byl bych Tigellina prohlásil za žháře, jímž ostatně jest, byl bych jej dal obléci do tuniky bolesti, vydal lidu, zachránil křesťany a znovu vystavěl Řím. Kdož ví ještě, nezačalo-li by se počestným lidem dařiti lépe. Měl jsem tak učiniti, byť z ohledu na Vinitia! Kdybych byl přetížen prací, ponechal bych mu úřad praefekta – a Nero by se ani nepokusil, aby se tomu vzepřel… Ať by si pak Vinitius pokřtil všecky praetoriány a třebas i samého Caesara – co by mi to mohlo uškoditi! Nero pobožný, Nero ctnostný a milosrdný byl by dokonce rozkošnou podívanou.“

A jeho bezstarostnost byla tak veliká, že se začal usmívati. Ale za chvíli se jeho mysl obrátila jiným směrem. Zdálo se mu, že je v Antiu a že Pavel z Tarsu mluví k němu: „Nazýváte nás nepřáteli života, ale odpověz mi, Petronie: Kdyby Caesar byl křesťanem a jednal podle našeho učení, nebyl-li by váš život jistější a bezpečnější?“

A vzpomenuv si na ta slova, pokračoval:

„U Kastora, ať tu bude povražděno křesťanů kolikkoliv, Pavel najde nových právě tolik, neboť nemůže-li svět státi na lotrovství, pak má on pravdu… Ale kdož ví, nemůže-li, když stojí! Já sám, jenž jsem se naučil lecčemus, nenaučil jsem se tomu, jak možno býti dost velikým lotrem, a proto bude nutno, abych si podřezal žíly… Ale přece jen by se tím musilo všecko skončiti, a kdyby se to neskončilo tak, skončilo by jinak. Škoda, že přijdu o Eunike a svoji myrrenskou vázu, ale Eunike je svobodna a váza půjde se mnou. Ahenobarbus jí nedostane, děj se co děj! Také je mi líto Vinitia! Ostatně přes to, že jsem se v poslední době nudil méně nežli dříve, jsem připraven. Věci jsou na světě krásné, ale lidé jsou většinou tak odporní, že nestojí za to, abych litoval života. Kdo uměl žít, ten musí umět zemřít. Jakkoliv jsem náležel mezi Augustiany, byl jsem člověk volnější, nežli ti tam tuší.“

Tu pokrčil rameny.

„Snad si ti myslí, že se mi v tomto okamžiku třesou kolena a strachem že se mi ježí vlasy na hlavě. Já však, až se vrátím domů, vezmu lázeň ve fialkové vodě, pak mne má zlatovláska sama natře mastmi, a až se oba posilníme, dáme si zazpívati několika hlasy onen hymnus na Apollona, který složil Antemios. Sám jsem kdysi řekl, že smrt nestojí za to, abychom na ni myslili, protože ona myslí na nás bez našeho přispění. Bylo by však podivuhodno, kdyby opravdu existovala nějaká elysejská pole a na nich stíny… Eunike by někdy přišla ke mně a bloudili bychom spolu po lukách, porostlých asfodelem. Našel bych tam také lepší společnost nežli zde… Jací to šaškové, jací kejklíři, jaká to hnusná láje bez vkusu a uhlazenosti…! Deset arbitrů elegance by nepředělalo těch Trimalchionů na slušné lidi! U Persefony, mám jich dosti!“

A zpozoroval s údivem, že jej cosi již odpoutalo od těch lidí. Vždyť je dobře znal a věděl již dříve, co o nich souditi, a přece se mu zdálo, že jsou teď nějak ještě vzdálenější a pohrdání hodnější než jindy. Měl jich opravdu dosti.

Ale pak začal uvažovati o svém položení. Díky svému bystrozraku pochopil, že zkáza mu nehrozí okamžitě. Nero přece těžil ze vhodné chvíle, aby promluvil několik krásných, vzletných slov o přátelství, o odpuštění a poněkud se jimi zavázal. Nyní bude musit hledati záminky, a nežli je najde, může uběhnouti mnoho času. Především uspořádá podívanou, poskytnutou křesťany – řekl si Petronius –, a teprve pak si vzpomene na mne; jestliže je tomu tak, nestojí za to, abych se tím znepokojoval, aniž měnil způsob života. Bližší nebezpečí hrozí Vinitiovi…!

A od té chvíle myslil již pouze na Vinitia, jejž se rozhodl zachrániti.

Otroci rychle nesli lektiku mezi troskami, spáleništi a komíny, jakými byly Cariny ještě přeplněny, ale on jim poručil, aby běželi, seč dech stačil, aby se co nejdříve octl doma. Vinitius, jehož „insula“ vyhořela, bydlil u něho a byl na štěstí doma.

„Viděl jsi dnes Lygii?“ ptal se jej úvodem Petronius.

„Vracím se od ní.“

„Slyš, co ti řeknu, a nemarni času otázkami! Bylo dnes usneseno u Caesara, aby vina za požár Říma byla svalena na křesťany. Hrozí jim pronásledování a muka. Stíhání začne každým okamžikem. Vezmi Lygii a prchněte neprodleně, byť i za Alpy nebo do Afriky. A pospěš si, protože z Palatina je na Zatibří blíže nežli odtud.“

Vinitius byl opravdu příliš vojákem, aby marnil čas zbytečnými otázkami. Naslouchal se svraštělým obočím, s tváří napjatou a hrozivou, ale bez vyděšení. Patrně prvním pocitem, jaký se probouzel v této povaze oproti nebezpečenství, byla touha po boji a obraně.

„Jdu!“ řekl.

„Ještě slovo! Vezmi s sebou ‚capsu‘[466](#footnote-19288-466) se zlatem, vezmi zbraň a hlouček svých lidí křesťanů! Bude-li nutno, užij násilí!“

Vinitius byl již ve dveřích atria.

„Pošli mi zprávu po otrokovi!“ zvolal Petronius za odcházejícím.

A osaměv, začal choditi podél sloupů, zdobících atrium, uvažuje o tom, co se stane. Věděl, že se Lygie i Linus vrátili po požáru do bývalého domu, který jako většina Zatibří byl zachráněn, a to byla okolnost nepříznivá, poněvadž jinak bylo by nesnadno nalézti je mezi davy. Nicméně doufal, že beztak neví nikdo na Palatině, kde oni bydlí, a že tedy, buď jak buď, Vinitius předejde praetoriány. Také mu přišlo na mysl, že Tigellinus, chtěje jedním rozmachem uloviti co největší počet křesťanů, musí roztáhnouti síť po celém Římě, to jest rozděliti praetoriány na malé oddíly. Pošlou-li pro Lygii ne více než deset lidí – myslil si –, sám lygijský obr jim zpřeráží kosti, což teprve když mu přichvátá na pomoc Vinitius. Ovšem postaviti se na ozbrojený odpor praetoriánům bylo skoro totéž jako započíti boj s Caesarem. Petronius také věděl, že uchrání-li se Vinitius pomsty Neronovy, může pomsta dopadnouti na něho, ale toho nevalně dbal. Naopak, myšlenka, že Neronovy a Tigellinovy plány budou zkříženy, jej rozveselila. Umínil si, že nebude litovati peněz ani lidí na to; a poněvadž Pavel z Tarsu obrátil ještě v Antiu většinu jeho otroků na víru křesťanskou, mohl býti jist, že co do zachránění ženy křesťanky může spoléhati na jejich odhodlanost a obětavost.

Příchod Eunike přerušil jeho úvahy. Při pohledu na ni prchly všecky jeho nesnáze a starosti beze stopy. Zapomněl na Caesara, na nemilostivost, do jaké upadl, na zvrhlé Augustiany, na pronásledování, jež hrozilo křesťanům, na Vinitia i Lygii a hleděl pouze na ni očima estéta, zamilovaného do rozkošných tvarů, i milence, jemuž z těch tvarů dýše láska. Ona, oděna v průsvitné fialové roucho, zvané Coa vestis, skrze které prohlédalo její růžové tělo, byla opravdu krásná jako božství. Cítíc kromě toho, že jest obdivována, a milujíc jej z té duše, vždy prahnouc po jeho něžnostech, začala se živě zardívati radostí, jako by byla nikoli souložnicí, nýbrž nevinnou dívkou.

„Co mi řekneš, Charitko?“ řekl Petronius, vztahuje po ní ruce.

Ona pak, naklánějíc k nim svoji zlatou hlavu, odvětila:

„Pane, přišel Antemios se zpěváky a ptá se, je-li ti libo vyslechnouti jej dnes.“

„Ať počká! Zazpívá nám u oběda hymnus k Apollonovi. Kolem jsou ještě rozvaliny a spáleniště a my budeme naslouchati hymnu na Apollona! U hájů pafijských, když tě vidím v té Coa vestis, zdá se mi, že se Afrodita zahalila do kouska nebe a stojí přede mnou!“

„Ó, pane!“ řekla Eunike.

„Pojď sem, Eunike, obejmi mne rukama – a nastav mi své rty…! Miluješ mne?“

„Ani Dia bych více nemilovala.“

To pravivši, přitiskla své rty na jeho ústa, chvějíc se mu v objetí samým blahem.

Ale za chvíli řekl Petronius:

„A co kdybychom se musili rozloučiti…?“

Eunike pohlédla mu se strachem do očí.

„Jakže, pane…?“

„Nelekej se…! Nu, pohleď! Kdož ví, nebudu-li nucen vydati se na dalekou cestu!“

„Vezmi mne s sebou…!“

Petronius však náhle změnil předmět rozmluvy a tázal se:

„Rci mi, jsou na trávnících v zahradě asfodely?“

„Na zahradě cypřiše i trávníky zežloutly požárem, s myrt opadlo listí a celá zahrada vypadá jako odumřelá.“

„Celý Řím vypadá jako odumřelý a bude co nevidět opravdovým hřbitovem. Víš-li, že bude vydán edikt proti křesťanům a že započne pronásledování, při čemž zahyne tisíce lidí?“

„Za co je budou trestati, pane? Jsou to dobří a tiší lidé.“

„Právě za to.“

„Nuže, odjeďme k moři! Tvé božské oči se nerady dívají na krev.“

„Dobrá – ale zatím se musím vykoupati. Přijď do oleotekia natřít mi paže mastmi! U pasu Kypridina, ještě nikdy ses mi nezdála tak krásnou! Dám ti zhotoviti vanu v podobě lastury a ty v ní budeš jako drahocenná perla… Přijď, zlatovlásko!“

A odešel a za hodinu nato oba ve věncích z růží a se zamlženýma očima ulehli ke stolu, zatíženému zlatými příbory. Obsluhovala je pacholata, přistrojená za Amorky, oni pak, popíjejíce víno z konvic, ovinutých břečtanem, naslouchali hymnu na Apollona, zpívanému za zvuku harf pod vedením Antemiovým. Co mohlo jim záležeti na tom, že kolem letohrádku trčely ze sutin komíny domů a že závany větru roznášely popel z vyhořelého Říma! Cítili se šťastnými a myslili pouze na lásku, která jim proměnila život takřka v božský sen.

Nežli však hymnus byl skončen, vešel do sálu otrok, představený atria.

„Pane,“ řekl hlasem, v němž se třásl nepokoj, „před vchodem stojí centurio s oddílem praetoriánů a z rozkazu Caesarova si přeje promluvit s tebou.“

Zpěv a zvuky harf přestaly. Nepokoj přešel na všecky přítomné, poněvadž Caesar ve stycích s přáteli obyčejně nepoužíval praetoriánů a jejich příchod nevěštil za oněch dob nic dobrého. Jediný jen Petronius nejevil nejmenšího vzrušení a řekl, jako by promluvil člověk, jejž nudí stálé výzvy:

„Mohli by mi dopřáti, abych v klidu poobědval.“

Pak obrátiv se ku představenému atria, pravil:

„Vpusť jej!“

Otrok zmizel za závěsem; za chvíli nato byly slyšány těžké kroky a do sálu vstoupil setník Aper, Petroniovi známý, všecek ve zbroji a v železné přílbě na hlavě.

„Šlechetný pane!“ řekl. „Zde je list od Caesara!“

Petronius líně natáhl svoji bílou ruku, vzal destičky, a změřiv je okem, podal je s naprostým klidem Eunike.

„Bude večer předčítati novou píseň z básně o Troji,“ řekl, „a vybízí mne, abych přišel.“

„Mám jen rozkaz, abych list odevzdal,“ ozval se setník.

„Ano. Odpověď odpadá. Ale snad by sis, setníku, mohl trochu u nás odpočinouti a vyprázdniti číši vína!“

„Díky tobě, šlechetný pane! Číši vína milerád vypiji na tvé zdraví, ale odpočinouti si nemohu, poněvadž jsem ve službě.“

„Proč právě tobě byl list odevzdán, místo aby byl poslán po otrokovi?“

„Nevím, pane. Snad proto, že jsem byl vyslán do této končiny v jiné záležitosti.“

„Vím,“ řekl Petronius, „proti křesťanům.“

„Tak jest, pane!“

„Bylo pronásledování zahájeno již dříve?“

„Některé oddíly byly poslány na Zatibří ještě dopoledne.“

To praviv, setník ukápl z číše trochu vína ku poctě Martově, potom ji vyprázdnil a řekl:

„Kéž ti bohové dají to, po čem zatoužíš, pane!“

„Vezmi si tu číši!“ řekl Petronius.

Nato dal pokyn Antemiovi, aby skončil hymnus na Apollona.

„Rudobradý začíná si se mnou a s Vinitiem hráti,“ řekl k sobě, když se harfy ozvaly nanovo. „Tuším, co obmýšlí. Chtěl mne polekati, posílaje vybídnutí po centurionovi. Budou se večer vyptávati setníka, jakým způsobem jsem je přijal. Ne, nebudeš míti přílišné radosti, zlostná a krutá ochechule! Vím, že nezapomeneš na urážku, vím, že zkáza mne nemine, ale myslíš-li si, že se ti budu prosebně dívati do očí, že spatříš na mé tváři strach a pokoru, mýlíš se!“

„Caesar píše, pane: ‚Přijďte, je-li vám libo!‘,“ řekla Eunike. „Půjdeš?“

„Jsem ve znamenité náladě, a mohu dokonce i poslouchali jeho verše,“ odpověděl Petronius, „a tedy půjdu, tím spíše, že Vinitius přijíti nemůže.“

A po skončeném obědě a po obvyklé procházce odevzdal se do rukou otrokyň, upravujících vlasy, a otrokyň, urovnávajících záhyby, a za hodinu potom krásný jako bůžek dal se zanésti na Palatin. Byla pozdní hodina, teplý, tichý večer; měsíc svítil tak sil­ně, že „lampadarii“, kráčející před lektikou, zhasli pochodně. Po ulicích a na troskách míhaly se hloučky lidí zpité vínem, zdobené břečtanem a zimolezem, jakož i nesoucí v rukou větvičky myrty a vavřínu, kterých poskytly zahrady Caesarovy. Hojnost obilí a pak naděje na veliké hry naplňovaly veselím srdce lidu. Tu a tam byly zpívány písně velebící „božskou noc“ a lásku; tu a tam se tančilo při svitu měsíce; otroci několikrát musili volati, aby se udělalo místo lektice „šlechetného Petronia“, a tehdy se dav rozestupoval, jásavě volaje na počest svého miláčka.

On pak myslil na Vinitia a divil se, že nemá od něho žádné zprávy. Byl epikurejcem a sobcem, ale obcuje brzy s Pavlem z Tarsu, brzy s Vinitiem, a slyše každého dne o křesťanech, poněkud se změnil, ačkoli sám o tom nevěděl. Zavál na něho jakýsi vítr, jenž mu vrhl do duše neznámá seménka. Kromě jeho vlastní osoby začali jej zajímati jiní lidé; k Vinitiovi ostatně vždycky cítil náklonnost, poněvadž v dětství horoucně miloval jeho matku, totiž svoji sestru, nyní pak, maje účast v jeho záležitostech, díval se na ně ještě s takovým zájmem, jako by se díval na nějakou tragédii.

Nepozbýval naděje, že Vinitius předešel praetoriány a že prchl s Lygií nebo v krajní nutnosti že jim ji vyrval. Ale byl by raději měl jistotu, protože předvídal, že snad bude nucen odpovídati mu na různé otázky, na které bylo lépe býti připraven.

Octnuv se před domem Tiberiovým, vystoupil z lektiky a za chvíli vešel do atria, naplněného již Augustiany. Včerejší přátelé, jakkoliv byli překvapeni, že byl pozván, ještě se ho stranili, ale on se mezi nimi pohyboval krásný, nenucený, bezstarostný a tak jist sebe, jako by mohl sám udělovati milost. Někteří také, vidouce jej, byli jati nepokojem v duši, nebylo-li předčasno dávati mu najevo lhostejnost.

Nicméně Caesar se tvářil, že ho nevidí, a nechal nepovšimnutu jeho poklonu, předstíraje, že je zabrán do rozmluvy. Naproti tomu Tigellinus přistoupil k němu a řekl:

„Dobrý večer, arbitře elegance! Tvrdíš ješte stále, že křesťané nezapálili Říma?“

Ale Petronius pokrčil rameny, a poklepávaje mu na lopatku jako osvobozenci, odpověděl:

„Ty víš právě tak dobře jako já, co si o tom mysliti.“

„Neodvažuji se rovnati se tobě v moudrosti.“

„A máš do jakési míry pravdu, poněvadž bude-li nám Caesar předčítati novou píseň z básně o Troji, jistě místo abys křičel jako páv – vyslovil bys nějaké nesmyslné mínění.“

Tigellinus se zahryzl do rtů. Nebyl tomu příliš rád, že se Caesar rozhodl, že zadeklamuje dnes novou píseň, poněvadž to otvíralo pole, na kterém nemohl s Petroniem závoditi. A vskutku, Nero přednášeje, bezděčně po dřívějším návyku otáčel oči po Petroniovi, pozorně sleduje, co z jeho tváře lze vyčísti. Ten pak naslouchal, zvedaje obočí, místy přisvědčuje, místy napínaje pozornost, jako by chtěl zjistiti, slyšel-li dobře. A potom ono chválil, to zase vytýkal, dožaduje se oprav nebo uhlazení některých veršů. Nero sám cítil, že jiným, kteří vychvalovali do nebe, běží pouze o vlastní osoby, kdežto on jediný že se zajímá o poesii pro poesii samu, on jediný že se v tom zná, a pochválí-li cosi, pak lze býti jist, že verše jsou hodny pochvaly. Zvolna také dával se s ním do řeči i do sporu, a když konečně Petronius měl pochybnost o výstižnosti kteréhosi výrazu, řekl mu:

„Uvidíš v poslední písni, proč jsem ho užil.“

„Ach!“ napadlo Petronia. „Nuže, vyčkám poslední píseň!“

Nejeden pak, slyše to, řekl si v duchu:

„Běda mi! Petronius, maje před sebou čas, může opět si získati přízně a přivoditi pád Tigellinův.“

A opět se začali k němu přibližovati. Ale konec večera byl méně šťastný, neboť Caesar v okamžiku, když se s ním Petronius loučil, tázal se pojednou s přimhouřenýma očima a tváří zlomyslnou a přitom i rozradostněnou:

„A proč nepřišel Vinitius?“

Kdyby Petronius byl býval jist, že Vinitius s Lygií jsou již za branami města, byl by odvětil: „Oženil se, maje tvé svolení, a odjel.“ Vida však zvláštní úsměv Neronův, odvětil:

„Tvá výzva, božský, nezastihla ho doma.“

„Vyřiď mu, že jej rád spatřím,“ odpověděl Nero, „a vyřiď mu ode mne, aby neopouštěl her, v nichž vystoupí křesťané.“

Petronia znepokojila ta slova, neboť se mu zdálo, že se týkají přímo Lygie. Vsednuv do lektiky, dal se zanésti domů ještě rychleji nežli ráno. Nebylo to však tak snadno. Před domem Tiberiovým stál hustý a povykující dav, zpitý jako dříve, ale ne rozezpívaný a ne tančící, nýbrž jako pobouřený. Zpovzdálí dolétaly jakési výkřiky, jimž Petronius nemohl z počátku rozuměti, ale které mohutněly, rostly, až se konečně proměnily v jediný, divoký řev: „Křesťané lvům!!“

Nádherné lektiky se pohybovaly uprostřed řvoucí chátry. Z vnitřků vyhořelých ulic přibíhaly stále nové hloučky, které zaslechnuvše křik, začínaly jej opakovat. Od úst k ústům byla sdělována pověst, že pronásledování trvá již od poledne, že bylo již schytáno mnoho žhářů, a záhy po nově vytyčených i starých ulicích, po odlehlých uličkách, jež ležely v sutinách, kolem Palatina, po všech návrších i zahradách rozléhal se po Římě, jak byl dlouhý a široký, stále vztek­lejší řev: „Křesťané lvům!!“

„Stádo!“ opakoval s pohrdáním Petronius. „Lid, hodný Caesara!“

A začal přemýšleti o tom, že takový svět, spočívající na násilí, na ukrutnostech, o nichž ani barbaři neměli žádné představy, na zločinech a na šíleném řádění nemůže se udržeti. Řím byl pánem světa, než i jeho vředem. Čišelo to z něho mrtvolným puchem. Na prohnilý život padal stín smrti. Nejednou se o tom hovořilo dokonce i mezi Augustiany, ale Petroniovi se nikdy nezjevila před očima ta pravda jasněji, že onen ověnčený vůz, na němž v podobě triumfátora stojí Řím, vláčeje za sebou spoutané stádo národů, spěje ku propasti. Život světovládného města připadal mu jako průvod šašků a jakási orgie, která však musí se skončiti.

Pochopil nyní, že jediní jen křesťané mají jakési nové základy života, ale domníval se, že zakrátko nezůstane po křesťanech ani stopy. Ale co pak?

I šaškovský průvod půjde dále za vedení Neronova, a zmizí-li Nero, najde se druhý, týž nebo horší, poněvadž při takovém lidu a takových patriciích není žádné příčiny, aby se našel někdo lepší. Bude nová orgie a ke všemu ještě stále odpornější a hnusnější.

Orgie však nemůže trvati věčně a je nutno jíti po ní spát, byť i samou vyčerpaností.

Přemýšleje o tom, Petronius cítil se sám nesmírně unaven. Stojí život za to, a to život v nejistotě o zítřek, jen proto, aby se člověk díval na podobný pořádek světa? Génius smrti není přece méně krásný nežli génius spánku a má také křídla na ramenou.

Lektika se zastavila přede dveřmi domu, které bdělý strážce okamžitě otevřel.

„Vrátil se šlechetný Vinitius?“ tázal se ho Petronius.

„Před chvílí, pane,“ odpověděl otrok.

„Tedy jim jí nevyrval!“ napadlo Petronia.

A shodiv tógu, vběhl do atria. Vinitius seděl na trojnožce, maje hlavu schýlenu téměř ke kolenům a ruce na hlavě, ale při ohlasu kroků zvedl svoji zkamenělou tvář, ve které jen oči horečně svítily.

„Dostavil ses pozdě?“ ptal se Petronius.

„Tak jest. Byla uvězněna před polednem.“

Nastala chvíle mlčení.

„Viděl jsi ji?“

„Ano.“

„Kde jest?“

„V mamertinském vězení.“

Petronius sebou trhl a začal se dívati na Vinitia tázavým zrakem.

Ten porozuměl.

„Ne!“ řekl. „Nebyla vsazena do Tulliana[467](#footnote-19288-467), ani dokonce do prostředního vězení. Podplatil jsem strážce, aby jí přenechal svou jizbu. Ursus položil se na prahu a bdí nad ní.“

„Proč jí Ursus neubránil?“

„Bylo posláno padesát praetoriánů. Ostatně, Linus mu to zakázal.“

„A co Linus?“

„Linus umírá. Proto nebyl odvlečen.“

„Co zamýšlíš?“

„Buď ji zachrániti, nebo zemříti společně s ní. Také já věřím v Krista!“

Vinitius mluvil zdánlivě klidně, ale v jeho hlase bylo cosi tak rozdírajícího, že srdce Petroniovo se zachvělo upřímným soucitem.

„Chápu tě,“ pravil, „ale kterak ji chceš zachrániti?“

„Podplatil jsem ony strážce předně proto, abych jí zbavil potupného zacházení, a za druhé, aby jí nebylo bráněno v útěku.“

„Kdy má k tomu dojíti?“

„Odpověděli mi, že mi jí nemohou vydati okamžitě, protože se bojí odpovědnosti. Až se ta vězení naplní množstvím lidí a až se ztratí seznam vězňů, pak mi ji vydají. Ale to je krajní prostředek! Dříve zachraň ji i mne! Jsi přítel Caesarův. On sám mi ji vydal. Jdi k němu a zachraň mne!“

Petronius místo odpovědi zavolal otroka, a rozkázav mu, aby přinesl dva tmavé pláště a dva meče, obrátil se k Vinitiovi.

„Cestou ti odpovím,“ řekl. „Zatím vezmi plášť, vezmi zbraň a pojďme do vězení! Tam dej strážcům sto tisíc sestercií, dej dvakrát i pětkrát tolik, jen když Lygii pustí okamžitě. Jinak bude pozdě!“

„Pojďme!“ řekl Vinitius.

A za chvíli se octli oba na ulici.

„A nyní mne slyš!“ řekl Petronius. „Nechtěl jsem promarniti čas. Jsem ode dneška v nemilosti. Můj vlastní život visí na nitce, a proto nemohu u Caesara ničeho poříditi. Ba, hůře ještě! Jsem jist, že bude jednati proti mé žádosti. Kdyby toho nebylo, zdaž byl bych ti radil, abys prchl s Lygií nebo ji vyrval násilím? Vždyť kdyby se ti bylo podařilo prchnouti, hněv Caesarův obrátil by se proti mně. Ale on by dnes něco učinil spíše na prosbu tvoji nežli moji. Nicméně nespoléhej na to! Vysvoboď ji z vězení a prchni! Nic jiného ti nezbývá! Nezdaří-li se to, pak bude kdy mysliti na jiné způsoby. Prozatím věz, že Lygie byla uvězněna nejen pro víru v Krista! Ji i tebe stíhá hněv Poppaein. Pamatuješ se, že jsi urazil Augustu, protože jsi ji odmítl? Ona ví, že jsi ji odmítl kvůli Lygii, které beztak nenáviděla od prvního okamžiku. Vždyť již dříve se zasazovala o to, aby ji zničila, připisujíc jejím kouzlům smrt svého dítěte. Vtom, co se stalo, jest ruka Poppaeina! Čím zajisté vysvětlíš, že Lygie byla uvězněna první? Kdo mohl ukázati na Linův dům? A já ti pravím, že bylo po ní slíděno odedávna! Vím, že ti rozdírám duši a zbavuji tě poslední naděje, ale říkám to zúmyslně proto, že neosvobodíš-li jí, nežli jim připadne na mysl, že se o to pokusíš, je veta po vás obou!“

„Tak jest! Rozumím!“ dutě odvětil Vinitius.

Ulice pro pozdní hodinu byly prázdné, nicméně další rozhovor byl přerušen zpitým gladiátorem, který kráčel proti nim a jenž se zapotácel k Petroniovi tak, že se rukou opřel o jeho rameno, zalévaje mu tvář dechem, jenž byl prosycen vínem, a hulákaje ochraptělým hlasem:

„Křesťané lvům!“

„Mirmillone[468](#footnote-19288-468),“ ozval se klidně Petronius, „poslechni dobré rady a táhni po svých!“

Vtom jej opilec popadl i druhou rukou za rameno.

„Hulákej se mnou, sice ti zakroutím krk: Křesťané lvům!“

Ale Petroniovy nervy měly již dosti onoho řevu. Od okamžiku, co vyšel z Palatina, dusil jej jako můra a rozdíral mu sluch; když tedy mimo to spatřil nad sebou zvednutou pěst obrovu, míra jeho trpělivosti byla u konce.

„Příteli,“ řekl, „čpíš vínem a překážíš mi!“

A řka to, vrazil mu do prsou až po rukojeť krátký mečík, jímž byl ozbrojen, vycházeje z domu, načež uchopiv Vinitia pod paží, pokračoval, jako by se nic nebylo přihodilo:

„Caesar mi dnes řekl: ‚Vyřiď ode mne Vinitiovi, aby se dostavil ke hrám, v nichž vystoupí křesťané.‘ Rozumíš, co to znamená? Chtějí si uspořádati podívanou na tvou bolest! To je promyšlená věc. Snad proto jsem dosud nebyl uvězněn ani já, ani ty. Nepodaří-li se ti, abys Lygii osvobodil neprodleně, pak – nevím…! Snad se Akté za tebe přimluví, ale zda něco pořídí…? Tvé sicilské usedlosti by rovněž mohly přivésti Tigellina do pokušení. Zkus to!“

„Dám mu vše, co mám,“ odpověděl Vinitius.

Z Carin na Forum nebylo příliš daleko, a proto tam došli brzy. Noc již začala blednouti a zámecké zdi se zřetelně vynořovaly ze stínu.

Pojednou, když zabočili k mamertinskému vězení, Petronius se zastavil a řekl:

„Praetoriáni…! Je pozdě!“

Opravdu, vězení bylo obklíčeno dvojnásobným řetězem vojáků. Úsvit ostříbřoval jejich železné přílby a hroty kopí.

Vinitiova tvář zbledla jako mramor.

„Pojďme!“ řekl.

Za chvíli se octli před řadou. Petronius, který byl obdařen neobyčejnou pamětí, znal nejen stařešinu, nýbrž skoro všecky vojáky praetorie; hned zahlédl známého sobě velitele kohorty a pokynul na něho.

„Nu, co je, Nigře?“ pravil. „Bylo vám rozkázáno, abyste hlídali vězení?“

„Tak jest, šlechetný Petronie. Praefekt se obával, aby se nestal pokus o násilné vysvobození žhářů.“

„Máte rozkaz nikoho nevpouštěti?“ ptal se Vinitius.

„Ne, pane. Známí budou navštěvovati uvězněné a tímto způsobem nachytáme více křesťanů.“

„Nuže, vpusť mne!“ řekl Vinitius.

A stisknuv Petroniovi dlaň, pravil k němu:

„Zajdi k Akté a já se potom k tobě dostavím, abych zvěděl, jakou ti dala odpověď!“

„Přijď!“ odpověděl Petronius.

V té chvíli se pod zemí a za silnými zdmi ozval zpěv. Píseň, z počátku nejasná a tlumená, mohutněla čím dále tím více. Hlasy mužské, ženské i dětské spojovaly se v jeden sbor. Celé vězení začalo v tichu svítání zpívati, jako by někdo na harfu hrál. Ale nebyly to hlasy žalosti ani zoufalství. Naopak, zněla v nich radost a vítězosláva.

Vojáci se na sebe udiveně podívali. Na nebi se objevily první zlaté a růžové lesky úsvitu.

[465](#footnote-19288-465-backlink) Bůh času; aby nebyl přemožen od svých synů, pojídal každého z nich hned po narození.

[466](#footnote-19288-466-backlink) Pouzdro, měšec.

[467](#footnote-19288-467-backlink) Nejnižší část vězení, ležící pod zemí, s jediným otvorem ve stropu. Tam zemřel hladem Jugurtha.

[468](#footnote-19288-468-backlink) Gladiátor, těžkooděnec.
