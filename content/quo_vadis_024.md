---
title: XX
---

Kráčeli přes Vicus Patricius podél Viminálu[^298] k bývalé bráně viminalské mimo pláň, na které Dioklecián[^299] vybudoval později nádherné lázně. Minuli zbytky hradeb Servia Tullia a přes prázdnější již místa došli k cestě nomentské, pak zabočivše nalevo, k Salarii, octli se uprostřed pahorků, plných písčitých vykopávek, tu a tam i mezi hřbitovy. Zatím se již úplně setmělo, a protože měsíc ještě nevyšel, bylo by jim dosti nesnadno najíti cestu, nebýti toho, jak předpovídal Chilon, že ukazovali jim ji sami křesťané. Napravo, nalevo i vpředu bylo vidět tmavé postavy, opatrně chvátající k písčitým jámám. Někteří z oněch lidí nesli lucerny, zahalujíce je podle možnosti do plášťů, jiní, kdo lépe znali cestu, šli potmě. Bystré vojenské oči Vinitiovy rozeznávaly po pohybech mladší muže od starců, vlekoucích se o holích, i od žen, pečlivě zaobalených do dlouhých stol. Řídcí chodci a venkované, odjíždějící z města, pokládali patrně ty noční chodce za dělníky, pospíchající k arenariím, nebo za pohřební bratrstva, jejichž členové pořádali někdy obřadní agapy[^300] v noci. Dle toho však, jak mladý patricius a jeho společníci postupovali kupředu, kolem dokola míhalo se stále více luceren a množil se počet osob. Některé z nich zpívaly tlumenými hlasy písně, jako na příklad: „Vstaň, který spíš!“ nebo: „Vstaň z mrtvých!“ – někdy opět opakovalo se jméno Kristovo na rtech mužů i žen. Ale Vinitius málo si všímal slov, neboť hlavou mu prolétalo, že snad některá z těch tmavých postav jest Lygie. Některé, přicházejíce blízko, říkaly: „Pokoj s vámi!“ nebo „Sláva Kristovi!“ – jako pak se zmocňoval neklid a srdce mu začalo živěji tlouci, neboť se mu zdálo, že slyší Lygiin hlas. Podobné postavy nebo podobné pohyby klamaly jej ve tmě přes tu chvíli a teprve, když několikrát zjistil svůj omyl, začal nedůvěřovati očím.

Nicméně cesta mu připadala dlouhou. Okolí znal dobře, ale potmě se nedovedl obeznámiti. Přes tu chvíli dospěli brzy k nějakým úzkým přechodům, brzy ke zbytkům hradeb, brzy k nějakým stavením, na něž se u města nerozpomínal. Konečně se okraj měsíce ukázal za nakupenými mraky a osvětlil okolí lépe nežli mdlé lucerny. Konečně začalo cosi zdaleka zářiti jako ohniště nebo plamen pochodně. Vinitius naklonil se k Chilonovi a ptal se, zdali je to Ostrianum.

Chilon, na něhož noc, vzdálenost od města i ty postavy, podobající se přízrakům, patrně působily mocným dojmem, odvětil poněkud nejistým hlasem: „Nevím, pane, nikdy jsem v Ostrianu nebyl. Ale mohli by oslavovat Krista někde blíže města!“

Za chvíli pak, pociťuje potřebu rozmluvy a vzpružení odvahy, dodal:

„Scházejí se jako lupiči, a přece je jim zakázáno zabíjet, leč by mne byl ten Lyg hanebně podvedl.“

Ale také Vinitia, který myslil na Lygii, překvapila ta opatrnost i tajemnost, s jakou se její spoluvyznavači shromažďovali, aby vyslechli svého nejvyššího kněze, pročež řekl:

„Jako všecka náboženství, tak i toto má mezi námi své přívržence, ale křesťané, to je sekta židovská. Proto se scházejí zde, poněvadž na Zatibří stojí židovské chrámy, kamž za bílého dne přinášejí židé své oběti.“

„Ne, pane. Právě židé jsou jejich nejúhlavnějšími nepřáteli. Bylo mi řečeno, že již před dnešním Caesarem bezmála došlo k boji mezi židy a jimi. Caesara Claudia tak pobouřily ty půtky, že vyhnal všecky židy, ale dnes je ten edikt zrušen. Nicméně křesťané se skrývají před židy a před obyvatelstvem, které, jak ti známo, je viní ze zločinů a nenávidí jich.“

Šli nějakou dobu mlčky, načež Chilon, jehož strach se stupňoval podle toho, jak se vzdalovali od bran, řekl:

„Vraceje se od Euritia, vypůjčil jsem si od jednoho lazebníka paruku a do nozder jsem si vstrčil dvě zrnka bobu. Snad mne nepoznají. Ale i kdyby mne poznali, nezabijí mne. To nejsou zlí lidé! Jsou to dokonce lidé velice hodní, které mám rád a jichž si vážím!“

„Nenakloňuj si jich pochvalami předčasně!“ odpověděl Vinitius.

Vstoupili nyní do úzkého úvozu, uzavřeného ze stran jako dvěma náspy, nad nimiž se klenul na jednom místě vodovod. Měsíc tou dobou se vynořil z mraků a na konci úvozu spatřili zeď, hojně pokrytou břečtany, stříbrně se lesknoucími ve svitu měsíce. Bylo to Ostrianum.

Vinitiovi začalo srdce živěji tlouci.

U brány dva fossorové[^301] odebírali odznaky. Za chvíli Vinitius a jeho společníci octli se na místě dosti prostranném, uzavřeném ze všech stran zdí. Tu a tam stály zde zvláštní pomníky, uprostřed pak bylo viděti vlastní hypogeum neboli kryptu, ležící ve své nižší části pod úrovní země, a v té byly náhrobky; před vchodem do krypty šuměla fontána. Bylo však patrno, že příliš veliký počet lidí by se nemohl vejíti do samého hypogea, a Vinitius tudíž snadno se domyslil, že obřad se bude konati pod širým nebem na nádvoří, na němž brzy se shromáždil zástup velice četný. Kam oko dohlédlo, lucerna se míhala u lucerny, mnozí z příchozích pak neměli vůbec světla. Vyjímaje několik hlav, které se obnažily, všichni zůstali s kápěmi na hlavách buď ze strachu před zrádci, nebo také pro chlad; mladý patricius pak pomyslil si v úzkostech, že setrvají-li takto do konce, nebude mu lze v tomto davu při mdlém osvětlení, aby Lygii našel.

Leč pojednou bylo u krypty zapáleno několik smolných pochodní, které byly složeny do malé hranice. Zjasnilo se. Zástup začal za chvíli zpívati jakýsi podivný hymnus, z počátku tiše, potom stále hlasitěji. Vinitius nikdy v životě neslyšel podobné písně. Táž touha, která jej překvapila již při zpěvech, jež si polohlasně popěvovali jednotlivci cestou na hřbitov, ozvala se i nyní v tom hymnu, jenže daleko výrazněji a silněji, až se nakonec stala tak jímavou a nesmírnou, jako by spolu s lidmi začal toužiti celý ten hřbitov, pahorky, úvozy i okolí. Mohlo se přitom zdáti, že je v tom jakési volání za noci, jakási pokorná prosba o záchranu v bloudění a tmách. Vztyčené hlavy viděly kohosi tam vysoko, jak se zdálo, a ruce jako by se spínaly, aby sestoupil. Když píseň tichla, nadcházela téměř chvíle čekání tak hluboce dojemná, že i Vinitius i jeho společníci mimovolně vzhlíželi ke hvězdám jako v obavě, že se stane cosi neobyčejného a že kdosi opravdu sestoupí. Vinitius viděl v Malé Asii, v Egyptě a v samém Římě mnoho nejrozmanitějších chrámů, poznal mnoho náboženských vyznání a slyšel mnoho písní, zde však po prvé spatřil lidi, vzývající své božství ne proto, že chtěli vyhověti jakési ustálené obřadnosti, nýbrž z pohnutek srdce, z takové skutečné touhy po něm, jakou mohou míti děti po otci nebo po matce. Bylo třeba býti slepým, aby člověk nepostřehl, že ti lidé svého Boha nejen ctili, nýbrž jej i milovali z té duše. A Vinitius neviděl toho dosud v žádné zemi, při žádných obřadech, v žádném chrámě, neboť v Římě i v Řecku ti, kteří ještě vzdávali poctu bohům, činili tak proto, aby se dožádali jejich pomoci, nebo ze strachu, ale nikoho ani nenapadlo, aby je miloval.

Jakkoliv tudíž Vinitius měl mysl zaujatu Lygií a pozornost pátrá­ním po ní v zástupech, přece jen nemohl neviděti oněch podivných a neobyčejných zjevů, které se děly kolem něho. Zatím bylo vrže­no několik pochodní na ohniště, které rudou září zalilo hřbitov a zatemnilo svit luceren, v téže chvíli pak z hypogea vyšel stařec, zahalený do pláště s kápí, ale s obnaženou hlavou, i vystoupil na kámen, ležící blíže hranice.

Dav se zakolébal, spatřiv jej. Hlasy vedle Vinitia začaly šeptati: „Petrus! Petrus…!“ Někteří poklekli, jiní k němu vztahovali ruce. Nastalo ticho tak hluboké, že bylo slyšeti každý oharek, padající s pochodní, vzdálené hrčení kol na nomentské cestě a šum větru v několika piniích, rostoucích podél hřbitova.

Chilon se naklonil k Vinitiovi a zašeptal:

„Toť on, první učedník Chrestův, rybář!“

Stařec zdvihl ruku a znamením kříže požehnal přítomným, kteří tentokrát padli na kolena. Společníci Vinitiovi a on sám, nechtějíce se prozraditi, následovali příkladu ostatních. Mladý člověk nedovedl zprvu zachytiti svých dojmů, neboť mu připadalo, že ta postava, kterou viděl před sebou, je dosti prostou i neobyčejnou, ba co více, že ta neobyčejnost vzniká právě z té prostoty. Stařec neměl ani mitry na hlavě, ani dubového věnce na skráních, ani palmy v ruce, ani zlaté tabulky na prsou, ani roucha, bílého nebo hvězdami posetého, zkrátka, žádných takových odznaků, jaké nosili kněží východní, egyptští, řečtí nebo římští flaminové. A opět překvapil Vinitia týž rozdíl, který vycítil, naslouchaje křesťanským písním, neboť i tento „rybář“ připadal mu ne jako nějaký velekněz, zběhlý v obřadnostech, nýbrž jako nějaký prostý, letitý a nesmírně úctyhodný svědek, jenž přichází zdaleka, aby pověděl jakousi pravdu, kterou viděl, které se dotkl, ve kterou věřil, jako se věří ve zřejmost, a kterou miloval právě proto, že uvěřil. Byla také v jeho tváři taková síla přesvědčení, jakou má v sobě pravda sama. A Vinitius, který jako skeptik nechtěl se poddati jeho kouzlu, přece jen se poddal jakési horečné zvědavosti, co asi vyplyne z úst toho druha tajemného „Chresta“ a jaké je to učení, které vyznávají Lygie i Pomponie Grecina.

Zatím Petr začal mluviti a z počátku mluvil jako otec, jenž napomíná děti a učí je, kterak mají žíti. Přikazoval jim, aby se zřekli přepychu a rozkoše, měli rádi chudobu, ryzost obyčejů, pravdu, aby trpělivě snášeli křivdy a pronásledování, byli poslušní představených a úřadů, vystříhali se zrady, pokrytectví a pomluv, nakonec pak aby dávali příklad druh druhu mezi sebou, ano i pohanům. Vinitia, jemuž bylo dobrým pouze to, co mu mohlo vrátiti Lygii, zlem pak všecko, co stálo mezi nimi jako překážka, nemile se dotkly a rozhněvaly jej některé z těchto rad, neboť připadalo mu, že doporučuje čistotu a boj proti vášním, ten stařec nejen se opovažuje zatracovati tím jeho lásku, nýbrž i odvrací Lygii od něho a utvrzuje ji ve vzdoru. Pochopil, že je-li Lygie mezi shromážděnými a naslouchá těm slovům a připouští si je k srdci, musí v tom okamžiku mysliti na něho jako na nepřítele onoho učení a nešlechetníka. Při myšlence na to jej zachvátila zlost. „Co nového jsem slyšel?“ řekl si. „To tedy má býti ono neznámé učení? Každý to ví, každý to slyšel. Vždyť chudobu a uskrovňování potřeb doporučují i cynikové; vždyť ctnost doporučoval i Sokrates jako starou, ale dobrou věc; vždyť kterýkoli stoik, byť i takový Seneka, jenž má pět set citrových[^302] stolů, oslavuje zdrželivost, doporučuje pravdu, trpělivost v protivenstvích, vytrvalost v neštěstí; to všecko je jako přeleželé obilí, které užírají myši, lidé pak obilí to jísti nechtějí, protože stářím ztuchlo.“ – A vedle hněvu pociťoval cosi jako zklamání, poněvadž doufal, že odhalí nějaká neznámá, kouzelnická tajemství; přinejmenším se domníval, že uslyší rétora, a zatím slyšel jen slova nesmírně prostá, zbavená všelikých příkras. Divil se pouze tomu tichu a té soustředěnosti, s jakou dav naslouchal. Ale stařec pokračoval v řeči k těm horlivě poslouchajícím lidem, že mají býti dobří, tiší, spravedliví, chudí a čistí, ne proto, aby měli klid za života, nýbrž aby po smrti věčně žili v Kristu, v takovém veselí, v takové slávě, v rozkvětu a radosti, jakých na zemi nikdo nikdy nedosáhl. A tu Vinitius, ačkoli byl před chvílí nevraživě zaujat proti učení, nemohl nepozorovati, že přece jen jest rozdíl mezi tímto učením starcovým a tím, co hlásali cynikové, stoikové nebo jiní filosofové, poněvadž ti doporučovali dobro a ctnost jako něco rozumného a pouze v životě praktického, kdežto onen sliboval za to nesmrtelnost, a to nikoli nějakou ubohou nesmrtelnost v podzemí, v nudě, prázdnotě, bezobsažnosti, nýbrž nesmrtelnost skvělou, rovnající se téměř životu bohů. Kromě toho mluvil o ní jako o věci naprosto jisté, a tudíž při takové víře nabývala ctnost ceny prostě nesmírné, kdežto životní pohromy se stávaly čímsi neslýchaně malicherným, neboť trpěti na chvíli pro nevyčerpatelné štěstí je cosi zcela jiného nežli trpěti pouze proto, že takový je řád přírody. Stařec však pokračoval, že ctnost i pravdu slušno milovati pro ně samy, jelikož nejvyšším dobrem i předvěčnou ctností jest Bůh; kdo tedy je miluje, ten miluje Boha a tím také se stává jeho drahým dítětem. Vinitius tomu dobře nerozuměl, nicméně věděl již dávno ze slov, která Pomponie Grecina řekla Petroniovi, že ten Bůh jest podle náhledu křesťanů jediný a všemocný; když tedy nyní ještě uslyšel, že Bůh je všedobrem a všepravdou, bezděky jej napadlo, že proti takovému demiurgovi[^303] Joviš, Saturn, Apollo, Juno, Vesta a Venuše vypadali by jako nicotná a rámusivá cháska, ve které páchají škody všichni dohromady a každý na svůj vrub. Nicméně největší údiv zmocnil se mladého člověka, když stařec začal poučovati, že Bůh jest rovněž i všeláskou; kdo tedy miluje lidi, ten plní nejvyšší jeho přikázání. Ale nestačí milovati lidi ze svého národa, jelikož Bůh-člověk prolil krev ze všecky a mezi pohany již nalezl své vyvolence, jako jest Cornelius centurio, a nestačí milovati ty, kteří nám dobře činí, neboť Kristus odpustil i židům, kteří jej vydali na smrt, i římským vojákům, kteří jej přibili na kříž; náleží proto, abychom těm, kteří nám ubližují, nejen odpouštěli, nýbrž je i milovali a spláceli jim zlé dobrým; a nestačí milovati lidi dobré, nýbrž je třeba milovati zlé, poněvadž jen láskou lze z nich vymýtiti zlobu. Chilon si při těch slovech pomyslil, že jeho práce byla marna, že Ursus nikdy na světě se neodváží zabíti Glauka ani v této noci, ani v žádné jiné. Nicméně se potěšil hned zase druhým závěrem, jaký učinil ze starcova učení: a to tím, že ani Glaukos nezabije jeho, byť jej i vypátral a poznal.

  

![quo_vadis_%20(4).jpg](./resources/quo_vadis_-(4)_fmt.jpeg)

Stařec zdvihl ruku a znamením kříže požehnal přítomným.

Vinitius však již nemyslil na to, že ve starcových slovech není nic nového, nicméně s údivem si dával otázky: Jaký je to Bůh? Jaké je to učení? Jaký je to lid? Ničeho z toho všeho, co slyšel, nedovedl prostě srovnati ve své hlavě. Byla to pro něho jakási neslýchaná novota v pojmech. Cítil, že kdyby na příklad chtěl následovati toho učení, musil by položiti na hranici své úvahy, obyčeje, povahu, všecku posavadní přirozenost, a to všecko spáliti na popel, vyplniti nitro nějakým naprosto jiným životem a zcela jinou duší. Učení, které mu přikazovalo, aby miloval Parthy, Syřany, Řeky, Egypťany, Gally a Britany, aby odpouštěl nepřátelům, splácel jim zlé dobrým a miloval je, připadalo mu bláznovským, ale přitom také měl pocit, že přece jen v samém bláznovství učení je cosi mohutnějšího nežli ve všech dosavadních filosofiích. Měl za to, že pro to své bláznovství jest ono neproveditelno a tou neproveditelností božské. Odmítal je v duchu, ale cítil, že se od něho šíří jako od louky, plné květů, jakási opojná vůně, a jestliže někdo jednou k němu přivoněl, musí zapomenouti jako v zemi Lotofagů[^304] na všecko ostatní a toužiti jen po něm. Zdálo se mu, že není v něm nic skutečného, ale současně že skutečnost proti tomu učení jest čímsi tak nepatrným, že nestojí za to, abychom se nad ní pozastavovali. Obklopily jej jakési prostory, kterých ani netušil, jakési nesmírné dálavy, jakási oblaka. Ten hřbitov začal na něho působiti dojmem shromaždiště šílenců, ale přitom také místa tajemného a strašlivého, na němž se jako na nějakém mystickém loži rodí cosi, čeho dosud nebylo na světě. Uvědomil si vše, co stařec mluvil od první chvíle o životě, pravdě, lásce, Bohu, a jeho myšlenky byly oslněny září, jako bývají oči oslněny blesky, následujícími bez ustání po sobě. Jak tomu bývá obyčejně u lidí, jimž se život změnil v jedinou vášeň, myslil na to vše ve své lásce k Lygii a při svitu onoho blýskání jasně uzřel jedno: že je-li Lygie na hřbitově, vyznává-li ono učení, naslouchá-li a cítí, nestane se jeho milenkou nikdy.

Poprvé také od té doby, co ji poznal u Aulů, Vinitius ucítil, že kdyby jí nyní opět i nabyl, takto jí nenabude nikdy. Nic podobného dosud ho nenapadlo a ani teď nedovedl si ujasniti té věci, poněvadž to bylo ne tak zřetelné pochopení, jako spíše neurčitá předtucha jakési neodvratné ztráty a jakéhosi neštěstí. Vyvstal v něm nepokoj, který se ihned změnil v bouři hněvu proti křesťanům vůbec a proti starci zvláště. Ten rybář, jejž na první pohled pokládal za prostáčka, nyní budil u něho téměř strach a zdál se mu býti jakýmsi tajemným fatem, rozhodujícím o jeho osudu neúprosně, ale přitom i tragicky.

Fossor přiložil opětně několik polen nepozorovaně do ohně, vítr přestal v piniích šuměti, plamen stoupal rovně se štíhlým zaostřením ke hvězdám, které se třpytily na zjasněném nebi, stařec pak, připomenuv smrt Kristovu, začal mluviti již jen o Něm. Všichni zatajili dech v prsou i nastalo ticho ještě větší nežli dříve, takové, že bylo možno slyšeti takřka tlukot srdcí. Ten člověk viděl a vypravoval jako onen, jemuž se každý okamžik vryl do paměti tak, že když zavře oči, ještě vidí. Sděloval tedy, kterak vrátivše se od kříže, přeseděli oba, on a Jan, dva dny a dvě noci ve večeřadle, nespíce, nejíce, držíce si hlavy rukama, v trýzni žalu, úzkostech, v zoufalství, a přemýšlejíce o tom, že On je mrtev. Ó, kterak jim bylo těžko, kterak těžko! Již vstal třetí den a úsvit zbělil zdi, oni oba pak seděli takto u stěny bez rady a naděje. Sotva je přemohl spánek (vždyť i noc před mučením trávili beze sna), hned se zase probouzeli a začali bědovati nanovo. Jakmile však vyšlo slunce, přichvátala Marie z Magdaly bez dechu, s vlajícími vlasy a s pokřikem: „Zmocnili se Pána!“ Oni pak, uslyševše to, rychle vstali a začali běžeti na místo. Ale Jan, člověk mladší, doběhl první, spatřil hrob prázdný a neodvažoval se vejíti. Teprve když byli tři u vchodu, on, jenž první jim to řekl, vešel a spatřil na kameni rubáš a zavíjecí stuhy, těla však nenalezl.

Padl tedy na ně strach, neboť měli za to, že Krista odvlekli kněží, oba pak se vrátili domů ve větších ještě mukách. Potom se dostavili ostatní učedníci i počali nářek, tu všichni najednou, aby je spíše uslyšel Pán Zástupů, tu zase druh po druhu. Zemřel v nich duch, neboť doufali, že Mistr vykoupí Izraele; a hle, byl třetí den, co zemřel, nerozuměli tudíž, proč Otec opustil Syna, a byli by raději, aby neuviděli dne a zemřeli – tak těžké bylo to břímě!

Vzpomínka na ty hrozné okamžiky ještě nyní vynutila dvě slzy z očí starcových a ty slzy bylo dobře viděti při záři ohně, kterak mu kanou po šedivém plnovousu. Stará, vlasů prostá hlava začala se mu třásti a hlas mu selhal v hrdle. Vinitius řekl si v duchu: „Ten člověk mluví pravdu a pláče nad ní!“ – a také poslouchače prostých srdcí pojal žal za hrdlo. Slyšeli již nejednou o mukách Kristových a bylo jim známo, že radost nastoupí po smutku, ale že to vyprávěl apoštol, který to viděl, lomili rukama pod tím dojmem nebo se bili v prsa.

Ale zvolna se upokojili, poněvadž zvítězila touha, aby slyšeli dále. Stařec zamhouřil oči, jako by lépe chtěl viděti v duchu věci vzdálené, a pokračoval:

„Když takto strhli nářek, přichvátala opět Marie z Magdaly, volajíc, že viděla Pána. Nemohouc pro velikou záři Ho poznati, domnívala se, že je to zahradník, ale On řekl: ‚Marie!‘ Tehdy vzkřikla: ‚Rabboni!‘[^305] a padla Mu k nohám. On pak jí poručil, aby šla k učedníkům, načež zmizel. Ale oni, učedníci, nevěřili jí, a když plakala radostí, jedni ji plísnili, druzí měli za to, že z lítosti se pomátla na smyslech, neboť říkala také, že ve hrobě viděla anděly, kdežto oni, přikvapivše po druhé, viděli hrob prázdný. Potom navečer přišel Kleofáš, který chodíval s jiným do Emauz, a vrátili se spěšně, říkajíce: ‚V pravdě vstal Pán zmrtvých.‘ A začali se příti u dveří, zavřených ze strachu před židy. Vtom stanul On mezi nimi, ačkoliv dveře nezaskřípěly, a když v úžasu strnuli, řekl k nim: ‚Pokoj s vámi!‘“

  

„A viděl jsem Jej, jako Jej viděli všichni, i byl On jako světlo a jako blaženost srdcí našich, neboť uvěřili jsme, že vstal zmrtvých a že vyschnou moře, hory se obrátí v prach, ale sláva Jeho nepomine.“

  

„A po osmi dnech Tomáš Didymus vkládal prsty do ran Jeho a dotýkal se boku Jeho, potom padl Mu k nohám a volal: ‚Pán můj i Bůh můj!‘ Kterýž jemu odpověděl: ‚Že jsi mne uzřel, uvěřil jsi. Blahoslavení, kteří neviděli, a uvěřili.‘ A ta slova jsme uslyšeli a oči naše hleděly na Něho, neboť byl mezi námi.“

Vinitius poslouchal i dálo se s ním cosi zvláštního. Zapomněl na chvíli, kde jest, začal pozbývati vědomí skutečnosti, jasnou mysl a soudnost. Stál mezi dvěmi nemožnostmi. Nemohl uvěřiti tomu, co mluvil stařec, ale zase cítil, že by nutno bylo býti slepým a zapříti vlastní rozum, aby mohl se domnívati, že ten člověk, jenž řekl: „Viděl jsem!“ – lhal. Bylo cosi v jeho vzrušení, v jeho slzách, v celé jeho postavě i v podrobnostech, o kterých vypravoval, co vylučovalo jakékoliv podezření. Vinitiovi připadalo chvílemi, že se mu všecko zdá. Ale kolem viděl ztišený dav; čoud luceren dolétal k jeho nozdrám; opodál hořely pochodně a vedle na kameni stál starý, hrobu blízký člověk, jenž vydávaje svědectví, opakoval: „Viděl jsem!“

A vypravoval jim dále o všem, až do Nanebevzetí. Chvílemi odpočíval, protože mluvil velice zevrubně, ale bylo cítiti, že se každá sebemenší podrobnost vryla do jeho paměti jako do kamene. Těch, kdož mu naslouchali, zmocnilo se opojení. Stáhli si kápě s hlav, aby lépe slyšeli a aby jim neušlo ani jedno z těch slov, která měla pro ně cenu nesmírnou. Zdálo se jim, že je přenáší do Galileje jakási nadlidská síla, že sami chodí spolu s učedníky po tamějších hájích i u vod, že ten hřbitov se mění v jezero Tiberiadské[^306] a na břehu v ranních mlhách že stojí Kristus, jako stál tenkrát, když Jan, dívaje se z lodičky, řekl: „Pán je zde!“ – a Petr se pustil po řece jako plavec, aby dříve padl k milovaným nohám. Ve tvářích bylo znáti neskonalé nadšení a zapomenutí na život, bylo znáti štěstí a neobsáhlou radost. Bylo patrno, že za dlouhého vypravování Petrova měli někteří vidění, a když začal mluviti o tom, kterak ve chvíli Nanebevzetí začala se oblaka kupiti pod nohama Spasitelovýma a zahalovati Jej a zakrývati před očima apoštolů, všecky hlavy bezděčně se zvedly k nebi i nastala chvíle jakéhosi očekávání, jako by ti lidé doufali, že Ho ještě spatří, nebo jako by očekávali, že sestoupí opět s nebeských výšin, aby shlédl, kterak starý apoštol pase ovce jemu svěřené, a aby požehnal jemu i stádu.

Ani pro tyto lidi nebylo v tom okamžiku Říma, nebylo šíleného Caesara, nebylo chrámů, bohů ni pohanů, byl jen Kristus, který vyplnil zemi, moře, nebe, svět.

V odlehlých domech, rozptýlených podél Via Nomentana, začali kokrhati kohouti, oznamujíce půlnoc. V tom okamžiku zatahal Chilon Vinitia za plášť a zašeptal:

„Pane, tam nedaleko starce vidím Urbana a u něho jakousi dívku!“

Vinitius sebou trhl jako ze sna, a otočiv se směrem, jaký mu naznačil Řek, spatřil Lygii.

[^298]: Jeden ze sedmi římských pahorků.

[^299]: Římský císař z konce 3. st. a poč. 4. st. n. l.

[^300]: Hody křesťanského sbratření, při nichž bohatí i chudí společně stolovali.

[^301]: Kopáči na poli nebo na vinici.

[^302]: Citrus – strom, z jehož dřeva se vyráběl přepychový nábytek.

[^303]: Stvořitel světa i jeho řádu.

[^304]: Bájeslovný mírumilovný národ živící se plodem lotosu, přinášejícím zapomnění.

[^305]: Učiteli!

[^306]: Jezero v severní Palestině (nazýváno také Genezaretské či Galilejské).
