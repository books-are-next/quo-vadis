---
title: LII
---

Křik „Křesťané lvům!“ rozléhal se stále ve všech čtvrtích města. V první chvíli nejen nikdo nepochyboval, že křesťané byli skutečnými původci pohromy, ale nikdo ani pochybovati nechtěl, protože jejich trest měl býti zároveň nádhernou podívanou pro lid. Nicméně rozšířil se názor, že by pohroma nebyla dostoupila rozměrů tak strašlivých, kdyby nebylo hněvu bohů; proto byla uložena ve chrámech „piacula“ neboli očistné oběti. Na radu knih Sibiliných uspořádal senát slavnosti a veřejné modlitby k Vulkánovi, k Cereře a Proserpině. Matrony[^469] přinášely oběti Junoně; celý jejich průvod se odebral až ke břehu moře, aby nabraly vody a pokropily jí sochu bohyně. Bohaté ženy připravily hostinu bohům[^470] a noční bdění. Celý Řím se očišťoval ze hříchů, přinášel oběti a usmiřoval Nesmrtelné. A zatím na spáleništích domů byly vytyčovány nové ulice. Tu i tam byly již kladeny základy k nádherným budovám, palácům i chrámům. Především byly však stavěny s velikým spěchem ohromné dřevěné amfitheatry, v nichž měli zmírati křesťané. Hned po poradě v domě Tiberiově rozeslány rozkazy na prokonsuly, aby dali dopraviti divoká zvířata. Tigellinus vyprázdnil vivaria všech italských měst, nevylučuje ani těch menších. V Africe uspořádány z jeho nařízení ohromné hony, jichž se musilo zúčastniti všecko místní obyvatelstvo. Byli dopraveni sloni a tygři z Asie, krokodýli a hroši z Nilu, lvi z Atlasu, vlci a medvědi z Pyrenejí, zuřiví psi z Hibernie[^471], molosští psi z Epiru[^472], buvoli a ohromní, strašliví tuři z Germánie. Pro množství uvězněných měly hry svou obrovskostí překonati vše, co dosud bylo viděno. Caesar zatoužil utopiti vzpomínky na požár v krvi a opojiti jí Řím, a proto se prolití krve nikdy neohlašovalo skvěleji.

Rozjařený lid pomáhal „vigilům“ a praetoriánům při pronásledování křesťanů. Nebylo to obtížno, poněvadž celé jejich zástupy, táboříce ještě s ostatním obyvatelstvem v zahradách – hlasitě vyznávaly svoji víru. Když byli křesťané obstoupeni, klekali a pějíce písně, nechávali se odvléci bez odporu. Ale jejich trpělivost jen popuzovala hněv lidu, který nechápaje jejího zdroje, pokládal ji za tvrdošíjnost a zatvrzelost ve zločinu. Zuřivost zachvátila pronásledovatele. Stávalo se, že luza vyrvala křesťany z rukou praetoriánů a rozsápala je rukama; ženy byly vláčeny do vězení za vlasy, dětem rozbíjeny hlavy o kameny. Tisíce lidí pobíhaly ulicemi dnem i nocí, hulákajíce. Byly hledány oběti na spáleništích, v komínech i ve sklepích. Před věznicemi pořádány u ohnišť kolem sudů s vínem bakchantické hostiny a tance. Za večerů bylo s opojením nasloucháno řevu, který se podobal rachotu hromu a jímž se rozléhalo celé město. Věznice byly přeplněny tisíci lidí, každého dne pak přiháněli praetoriáni a luza nové oběti. Soucit odumřel. Zdálo se, že lidé zapomněli mluviti a v divém rozběsnění si pamatovali pouze jeden výkřik: „Křesťané lvům!“ Dostavily se parné dni i noci, tak dusné, jakých dříve nikdy nebývalo; sám vzduch jako by byl prosycen zuřivostí, krví a zločinem.

A oné překypující míře ukrutenství odpovídala rovněž tak překypující míra touhy po mučednictví. Vyznavači Kristovi kráčeli na smrt dobrovolně, nebo ji dokonce vyhledávali, dokud jich nezadržely přísné rozkazy představených. Na jejich pokyn začali se scházeti již jen za městem, v podzemních prostorách na cestě Appiově a na předměstských vinicích, náležejících křesťanským patriciům, z nichž nebyl uvězněn dosud nikdo. Na Palatině se vědělo velmi dobře, že k vyznavačům Kristovým náležejí: i Flavius i Domitilla[^473] i Pomponie Grecina i Cornelius Pudens i Vinitius; Caesar sám se však obával, že si chátra nenechá namluviti, že by tací lidé zapálili Řím; protože pak běželo především o to, aby lid byl přesvědčen, byl trest i pomsta odloženy na dny pozdější. Jiní se domnívali, že oni patriciové byli zachráněni vlivem Akté. Domněnka byla nesprávná. Petronius, rozloučiv se s Vinitiem, odebral se sice k Akté o pomoc pro Lygii, ale ta mohla mu věnovati pouze své slzy, neboť žila v zapomenutí a bolesti, jsouc trpěna jen potud, pokud se skrývala před Poppaeou a Caesarem.

Navštívila však Lygii ve vězení, přinesla jí šat a potraviny, nade všecko pak jí uchránila tím spíše potupného jednání ze strany vězeňských strážců, beztak již podplacených.

Nicméně Petronius, nemoha zapomenouti, že kdyby nebylo jeho a jeho záměrů, aby Lygie byla odňata domu Aulů, nebyla by pravděpodobně teď ve vězení, a kromě toho snaže se, aby ve hře s Tigellinem vyhrál, nešetřil času ni úsilí. Během několika dní viděl se se Senekou, s Domitiem Afrem, s Crispinillou, jejímž prostřednictvím chtěl se dostati k Poppaei, s Terpnem, s Diodorem, s krásným Pythagorem a nakonec i s Aliturem a Paridem, jimž obyčejně Caesar neodříkal ničeho. Za pomoci Chrisothemidy, která nyní byla milenkou Vatiniovou, snažil se dokonce získati si i jeho přispění, nešetře vůči němu i vůči jiným ani slibů, ani peněz.

Ale všecky ty námahy zůstaly bezvýsledny. Seneka, nejsa jist vlastním zítřkem, začal mu vykládati, že křesťané, jestliže opravdu nespálili Říma, musí býti vyhlazeni pro jeho dobro, zkrátka: omlouval nastávající řež stávajícími poměry. Terpnos a Diodoros vzali peníze a neudělali za to ničeho. Vatinius donesl Caesarovi, že bylo usilováno o to, aby byl podplacen; jediný Aliturus, jenž smýšleje zprvu o křesťanech nepřátelsky, teď jich litoval, odvážil se připomenouti Caesarovi dívčino uvěznění a prositi za ni, ale nedostalo se mu ničeho kromě odpovědi:

„Máš za to, že mám menší duši nežli Brutus[^474], který pro blaho Říma neušetřil vlastních synů?“

A když opakoval tuto odpověď Petroniovi, ten řekl:

„Jakmile nalezl srovnání s Brutem, není již pomoci!“

Nicméně bylo mu Vinitia líto i jímal jej strach, nebude-li chtíti vzít si život. „Teď,“ říkal si, „udržují jej ještě usilovné snahy, které vyvíjí pro záchranu Lygie, pak pohled na ni a sama muka; jestliže však všecky prostředky selhou a zhasne poslední jiskra naděje, u Kastora, ten Lygie nepřežije a vrhne se na meč!“ Petronius dokonce lépe chápal, že možno takto skončiti, nežli možno takto milovati a takto trpěti. Zatím Vinitius podnikal ještě vše, čeho mohl býti schopen jeho duch, aby Lygii zachránil. Navštěvoval Augustiany, a on, kdysi tak hrdý, dožebrával se nyní jejich pomoci. Prostřednictvím Vitelia nabízel Tigellinovi své sicilské usedlosti i vše, čeho by si žádal. Tigellinus však odmítl, nechtěje patrně upadnouti u Augusta v nemilost. Předstoupiti před samého Caesara, obejmouti mu kolena a snažně se doprošovati nevedlo k ničemu. Vinitius chtěl sice učiniti i to, ale Petronius, uslyšev o tomto úmyslu, ptal se:

„A což, odřekne-li ti, odpoví-li žertem nebo nestoudnou pohrůžkou – co učiníš?“

Nato se tahy Vinitiovy stáhly bolestí a vztekem a ze zaťatých čelistí začalo se dobývati skřípění.

„Ano!“ pravil Petronius. „Proto tě varuji. Uzavřeš všecky cesty k záchraně!“

Ale Vinitius se opanoval, a přejížděje si rukou po čele, pokrytém studeným potem, řekl:

„Ne, ne! Jsem křesťan…!“

„Ale zapomeneš na to, jako jsi zapomněl před chvílí. Máš právo zničiti sebe, ale ne ji. Měj na paměti, co podstoupila před smrtí dcera Sejanova!“

A takto mluvě, nebyl zcela upřímný, neboť šlo mu více o Vinitia nežli o Lygii. Ale věděl, že ničím ho nezadrží od nebezpečného kroku, leda vylíčí-li mu, že by mohl přinésti neodvratnou zkázu Lygii on sám. Ostatně, měl pravdu, poněvadž na Palatinu předvídali příchod mladého tribuna a byla učiněna přiměřená opatření z opatrnosti.

Nicméně Vinitiova muka překonala vše, co mohou snésti lidské síly. Od té chvíle, co Lygie byla uvězněna a co na ni dopadla záře příštího mučednictví, nejen k ní zahořel láskou stokrát větší, nýbrž přímo jí začal prokazovati v duchu poctu téměř náboženskou jako nadpozemské bytosti. A nyní při myšlence, že tuto milovanou a zároveň i svatou bytost musí ztratiti a že kromě smrti mohou se na ni snésti muka strašlivější nežli sama smrt, stydla mu krev v žilách, duše se měnila v jediný vzlykot, smysly se kalily. Chvílemi se mu zdálo, že jeho lebka jest naplněna živým ohněm, který ji spálí nebo roztrhne. Přestal chápati, co se děje, přestal chápati, proč Kristus, onen milosrdný, onen Bůh, nepřichází na pomoc svým vyznavačům, proč začazené zdi Palatina nepropadávají se do země a s nimi i Nero, Augustiani, tábor praetoriánů a celé to město zločinů! Domníval se, že nemůže a nesmí býti jinak a že to vše, na co se dívají jeho oči, od čeho se hroutí duše a úpí srdce, je pouhý sen. Ale řev zvířat mu říkal, že je to skutečnost; rány seker, pod nimiž vyrůstaly arény, říkaly mu, že je to skutečnost, a potvrzovaly ji vřava lidu a přeplněné věznice. Tehdy děsila se v něm víra v Krista a to zděšení bylo novou mukou, ze všech snad nejstrašlivější.

A zatím Petronius mu řekl:

„Měj na paměti, co podstoupila před smrtí dcera Sejanova!“

[^469]: Ctihodná starořímská paní.

[^470]: Sellisternia nebo lectisternia – hostiny obvykle v podobě prosebné oběti za odvrácení nějaké velké pohromy.

[^471]: Dnešní Irsko.

[^472]: Krajina u západního pobřeží severního Říma.

[^473]: Vnučka římského císaře Vespasiana, choť konzula Tita Flavia Clementa (z 1. st. n. l.).

[^474]: Legendární původce patricijského spiknutí v Římě v 6. st. př. n. l.
