---
title: LXI
---

Po tři dny či vlastně po tři noci nic jich nerušilo v klidu. Když bylo skončeno obvyklé vězeňské zaměstnání, záležející v oddělování nebožtíků od živých, těžce nemocných od zdravějších, a když unavené strážní hlídky odebraly se ke spaní na chodby, Vinitius vcházel do sklepení, ve kterém byla Lygie, a zůstával v něm tak dlouho, dokud úsvit nenahlédl mřížemi okna. Kladla mu hlavu na prsa a oba rozmlouvali spolu tichými hlasy o lásce a smrti. Oba bezděčně se v myšlenkách i hovorech, ano, v tužbách i nadějích vzdalovali čím dále tím více života a ztráceli vědomí o něm. Oba byli jako lidé, kteří odrazivše na lodi od pevniny, nevidí již břehu a zvolna se hrouží do nekonečnosti. Oba se postupně měnili ve smutné duchy, zamilované do sebe i do Krista a hotové odletěti. Jen občas vyvstávala v jeho srdci bolest jako vichřice, občas jako blesk zazářila naděje, zrozená z lásky a víry v milosrdenství Ukřižovaného Boha, ale každým dnem více odpoutával se i on od země a odevzdával se smrti. Ráno, když vycházel z vězení, díval se již na svět, na město, na známé i na věci života jako ve snách. Všecko mu připadalo cizí, vzdálené, prázdné a pomíjivé. Přestala jej děsiti i hrůza muk, neboť měl pocit, že je to cosi, co lze jaksi přejíti v zamyšlení, s očima, jež jsou upřeny na něco jiného. Oběma se zdálo, že je začíná již obestírati věčnost. Hovořili o lásce, o tom, jak se budou míti rádi a žíti pospolu, ale pouze na tom druhém břehu, za hrobem, a jestliže se jejich mysl obracela někdy ještě k věcem pozemským, bylo to jako u lidí, kteří chystajíce se na dalekou cestu, rozmlouvají spolu o cestovních přípravách. Ostatně je obklopovalo takové ticho, jaké obklopuje dva sloupy, stojící kdesi na prázdném místě a zapomenuté. Šlo jim již jen o to, aby Kristus jich od sebe neodloučil; a poněvadž každá chvíle posilovala v nich tu jistotu, zahořeli k Němu láskou jako k poutu, které je mělo spojiti v nekonečném štěstí a nekonečném míru. Již na zemi spadával s nich pozemský prach. Duše jejich se staly čisty jako slzy. Ve hrůzách smrti, uprostřed bídy a utrpení, ve vězeňském doupěti, začalo se pro ně nebe, jelikož Lygie jej brala za ruku a vedla, jako by již byla spasenou duší a světicí, k věčnému zdroji života.

A Petronius byl v údivu, vida ve tváři Vinitiově klid stále větší a jakousi zvláštní záři, jaké dříve nevídal. Chvílemi se dokonce v jeho hlavě rodily domněnky, že Vinitius nalezl nějakou cestu spásy, i bylo mu bolestno, že ho do svých tajností nezasvěcuje.

Konečně nemoha vydržeti, řekl k němu:

„Teď vypadáš jinak. Nuže, nečiň přede mnou tajností, protože chci a mohu ti býti nápomocen. Ustanovil ses na něčem?“

„Ustanovil,“ odpověděl Vinitius, „ale ty mně již nemůžeš býti nápomocen. Po její smrti vyznám zajisté, že jsem křesťan, a půjdu za ní.“

„Nemáš tedy naděje?“

„Ó, ano, mám! Kristus mi ji odevzdá a já se s ní nerozejdu již nikdy.“

Petronius začal choditi po atriu s výrazem zklamání a roztrpčenosti ve tváři, načež řekl:

„K tomu není třeba vašeho Krista, poněvadž tutéž službu ti může prokázati náš Thanatos[^510].“

Ale Vinitius smutně se usmál a řekl:

„Nikoli, drahý, ale ty tomu nechceš rozuměti.“

„Nechci a nemohu,“ odpověděl Petronius. „Není kdy na rozpravy, ale pamatuješ se, co jsi říkal, když se nám nepodařilo, abychom ji vysvobodili z Tulliana? Pozbyl jsem všeliké naděje, ale ty jsi řekl, když jsme se vrátili domů: ‚A já věřím, že Kristus mi ji může vrátiti.‘ Nuže, ať ti ji vrátí! Hodím-li drahocenný pohár do moře, nedovede žádný z bohů mi jej dáti zpět; jestliže však ani váš bůh není lepší, pak nevím, proč bych jej měl více uctívati nežli ty dávné.“

„On mi ji také vrátí!“ odvětil Vinitius.

Petronius pokrčil rameny.

„Víš-li pak,“ ptal se, „že zítra mají býti zahrady Caesarovy osvětleny křesťany?“

„Zítra?“ opakoval Vinitius.

A před blízkou, hrůzostrašnou skutečností zachvělo se v něm srdce přece jen bolestí a děsem. Napadlo jej, že je to snad poslední noc, kterou bude moci stráviti s Lygií, a proto rozloučiv se s Petroniem, rychle se odebral ke správci „puticulí“ pro svoji „tesseru“.

Zde však čekalo na něho zklamání, poněvadž správce mu nechtěl dáti odznak.

„Odpusť, pane,“ řekl. „Udělal jsem pro tebe, co jsem mohl, ale nemohu vydat život v nebezpečí. Dnes v noci mají býti křesťané vyvedeni do zahrad Caesarových. Ve věznici bude plno vojáků a úředníků. Kdybys byl poznán, bylo by veta po mně i po mých dětech.“

Vinitius pochopil, že bylo by marno naléhati. Nicméně zasvitla mu naděje, že vojáci, kteří jej dříve vídali, propustí jej snad i bez odznaku, a proto, když nadešla noc, přestrojiv se jako obyčejně do režné tuniky a ovázav si cárem hlavu, odebral se ke branám věznice.

Ale toho dne byly odznaky prohlíženy s přísností ještě větší nežli jindy, a což bylo důležitější: setník Scevinus, voják drsný a duší i tělem oddaný Caesarovi, poznal Vinitia.

Patrně však v jeho hrudi, zkuté do železa, doutnaly ještě nějaké jiskry soucitu s lidským utrpením, poněvadž místo aby udeřil kopím do štítu na znamení poplachu, odvedl Vinitia stranou a řekl mu:

„Pane, vrať se domů! Poznal jsem tě, ale budu zticha, nechtěje tě zničit. Vpustiti tebe nemohu, ale vrať se a kéž ti bohové sešlou zkonejšení!“

„Vpustiti mne nemůžeš,“ pravil Vinitius, „ale dovol, abych zde zůstal a viděl ty, kteří budou odtud vyvedeni.“

„Můj rozkaz není s tím v rozporu,“ odpověděl Scevinus.

Vinitius postavil se před vrata a čekal, dokud nezačnou vyváděti odsouzence. Konečně kolem půlnoci otevřela se vrata věznice dokořán a ukázaly se celé řady vězňů: mužů, žen i dětí, obstoupené ozbrojenými oddíly praetoriánů. Byla velice jasná noc – a tak plná světla, že bylo možno rozeznati nejen postavy, nýbrž dokonce i tváře nešťastníků. Šli po dvou ve dlouhém, posupném průvodu a za ticha, rušeného pouze řinčením vojenských zbrojí. Bylo jich vyváděno tolik, že se zdálo, že všecka sklepení zůstanou prázdná.

Na konci průvodu zahlédl Vinitius zřetelně Glauka lékaře, ale ani Lygie, ani Ursus nebyli mezi odsouzenci.

[^510]: Bůh smrti.
