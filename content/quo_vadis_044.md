---
title: XL
---

V Antiu dobýval zatím Petronius téměř každého dne nových vítězství nad Augustiany, závodícími s ním o přízeň Caesarovu. Tigellinův vliv vzal za své skoro úplně. V Římě, když bylo třeba odstraňovat lidi, kteří se zdáli nebezpečnými, zmocňovati se jich jmění, vyřizovati záležitosti politické, pořádati veřejné podívané, jež uváděly v obdiv svým přepychem a špatným vkusem, a konečně hověti hnusným choutkám Caesarovým, Tigellinus, stejně zkušený jako na všecko odhodlaný, jevil se býti nepostradatelným. Ale v Antiu, mezi paláci, shlížejícími se v lazuru moře, žil Caesar životem helénským. Od rána do večera byly čteny básně, hovořilo se o jejich skladbě a dokonalosti, všichni bývali u vytržení nad šťastnými obraty; pěstována hudba, divadlo, zkrátka výhradně to, co vynalezl a čím život vyzdobil řecký génius. Ale za takových okolností Petronius, nepoměrně vzdělanější nad Tigellina a ostatní Augustiany, důmyslný, výmluvný, pln jemného citu a vkusu, musil nabýti převahy. Caesar vyhledával jeho společnost, vyžadoval si jeho mínění, ptal se ho na radu, když sám tvořil, a jevil živější přátelství než kdykoli jindy. Těm, kdož byli kolem něho, zdálo se, že Petroniův vliv dosáhl svrchovaného vítězství, že přátelství mezi ním a Caesarem vstoupilo již do stálého období a že potrvá léta. Dokonce i ti, kteří dříve dávali najevo uhlazenému epikurejci nechuť, začali jej nyní obskakovati a pachtiti se po jeho přízni. Nejeden také byl tomu v duši upřímně rád, že nabyl převahy člověk, jenž sice věděl, co si má o kom mysliti a přijímal se skeptickým úsměvem lichotky včerejších nepřátel, ale ať již z lenosti, nebo jemnocitu nebyl mstivý a nezneužíval své moci ke zkáze nebo škodě cizí. Bývaly chvíle, že mohl zničiti dokonce i Tigellina, ale on se mu raději vysmíval a stavěl na odiv jeho nedostatek vzdělanosti i všednost. Senát v Římě si oddychl, protože již půl druhého měsíce nebyl vydán žádný rozsudek smrti. I v Antiu i ve městě byly sice vypravovány divy o rafinovanosti, jaké dosáhla prostopášnost Caesara a jeho milce, nicméně každému bylo milejší, aby cítil nad sebou rafinovaného Caesara. nežli aby v rukou cítil zvířecky zvrhlého Tigellina. Sám Tigellinus ztrácel hlavu a váhal, nemá-li uznati, že byl přemožen, jelikož se Caesar nejednou ozval, že v celém Římě i u celého dvora jsou jen dvě duše, které jsou s to, aby si rozuměly, a dva opravdoví Heléni: on a Petronius.

Obdivuhodná zručnost tohoto utvrdila lidi v přesvědčení, že jeho vliv přečká všecky ostatní. Nedovedli si již ani ujasniti, jak by Caesar byl schopen obejíti se bez něho, s kým by mohl rozmlouvati o poesii, o hudbě, dostizích, a do čí zraků by se díval, chtěje se přesvědčiti, zdali to, co tvoří, jest opravdu dokonalé. Petronius však s bezstarostností, u sebe obvyklou, nepřisuzoval, jak se zdálo, žádné důležitosti svému postavení. Býval jako obyčejně loudavý, líný, důvtipný a skeptický. Často činíval na lidi dojem člověka, který si tropí posměch z nich, ze sebe, z Caesara i z celého světa. Chvílemi se opovažoval činiti Caesarovi výtky do očí, a když se jiní domnívali, že jde příliš daleko nebo že si připravuje přímo zkázu, dovedl pojednou zaobaliti výtku takovým způsobem, že dopadlo to pro něho dobře, kdežto u přítomných budilo to obdiv a přesvědčení, že není situace, ze které by nevyšel vítězoslavně. Jednou, asi tak za týden po návratu Vinitiově do Říma, Caesar předčítal v malém kroužku odstavec své básně o Troji, a když dokončil a když dozněly výkřiky nadšení, Petronius, byv otázán zrakem Caesarovým, řekl:

„Chatrné verše, hodné, aby vrženy byly do ohně!“

Přítomným přestala zděšením tlouci srdce, neboť Nero od dětských let nikdy neslyšel z ničích úst podobného výroku; jen Tigellinova tvář zazářila radostí. Naproti tomu Vinitius zbledl, maje za to, že Petronius, který se nikdy nezpil, tentokrát byl zpit.

A Nero začal se ptáti medovým hlasem, ve kterém se však třásla hluboce zraněná sebeláska:

„Co na nich nalézáš nepěkného?“

Petronius však se na něho rozhorlil.

„Nevěř jim,“ pravil, ukazuje rukou na přítomné, „ti se v ničem neznají! Ptáš se, co je nepěkného v těch verších? Chceš-li věděti pravdu, povím ti ji: Jsou pěkné pro Vergila[^407], jsou pěkné pro Ovidia, ano, jsou pěkné i pro Homéra, ale ne pro tebe. Ty nesmíš psáti takových. Ten požár, jejž líčíš, dosti nehoří, tvůj oheň dosti nepálí. Neposlouchej lichotek Lucanových! Jemu bych za tytéž verše přiznal genialitu, tobě však nikoli. A víš, proč? Protože jsi větší než oni! Komu dali bohové tolik, co tobě, od toho lze žádati více. Ale z tebe se stává lenoch. Raději spíš po prandiu, nežli aby sis sedl na záhyby roucha. Můžeš stvořiti dílo, o jakém svět až dosud neslyšel, a proto ti pravím do očí: Napiš lepší!“

A mluvil to proti své vůli, jako by si tropil posměch a přitom i plísnil, ale oči Caesarovy obestřely se mlhou rozkoše a on řekl:

„Bohové mi dopřáli trochu nadání, ale kromě toho mi dali více, totiž skutečného znalce a přítele, který jediný dovede říci pravdu do očí!“

To praviv, natáhl svoji tlustou, ryšavými chloupky pokrytou ruku ke zlatému svícnu, uloupenému v Delfách, aby spálil básně.

Ale Petronius mu je vytrhl dříve, nežli se plamen dotkl papyru.

„Ne, ne!“ řekl. „I když jsou tak chatrné, náležejí lidstvu! Ponech mi je!“

„Pak dovol, abych ti je poslal v pouzdře, zhotoveném podle mého pokynu!“ odpověděl Nero, objímaje jej.

A za chvíli začal mluviti:

„Tak jest, máš pravdu! Můj požár Troje dosti nesvítí, můj oheň dosti nepálí. Byl jsem však toho domnění, že stačí, vyrovnám-li se Homérovi. Jakási ostýchavost a malé sebevědomí vždycky mi vadily. Ty jsi mi otevřel oči. Ale víš, proč je tak, jak pravíš? Nuže, chce-li sochař vytvořiti postavu boha, hledá si vzor, já však jsem vzoru neměl. Neviděl jsem nikdy hořícího města, a proto v mém líčení chybí pravda.“

„Řeknu ti tedy, že je nicméně třeba býti velikým umělcem, aby se tomu rozumělo.“

Nero se zamyslil a za chvíli pravil:

„Odpověz mi, Petronie, na jednu otázku: Lituješ, že Troja shořela?“

„Lituji-li…? U chromého manžela Venušina, ani dost málo! A řek­nu ti, proč! Troja totiž nebyla by shořela, kdyby Prometheus nebyl daroval lidem oheň a kdyby Řekové nebyli vypověděli Priamovi válku; kdyby pak nebylo ohně, Aischylos[^408] by nebyl napsal svého Promethea právě tak, jako by bez války nebyl napsal Homér Iliadu. Mně je však milejší, že existuje Prometheus a Iliada, nežli aby se zachovalo ubohé městečko, dle všeho bídné a špinavé, ve kterém by teď seděl nanejvýše nějaký ustanovený prokurátor[^409] a nudil tě hádkami s místním areopagem[^410].“

„Hle, tomu se říká: mluviti rozumně!“ odpověděl Caesar. „Poesii a umění je dovoleno a nutno obětovati vše! Šťastní Achaiové, kteří poskytli Homérovi látky k Iliadě, a šťastný Priamus, který viděl zkázu vlasti! A co já? Já jsem hořícího města neviděl!“

Nastala chvíle mlčení, kterou konečně přerušil Tigellinus.

„Vždyť jsem ti již řekl, Caesare,“ pravil, „rozkaž a já spálím Antium! Nebo víš co? Je-li ti líto těch letohrádků a paláců, dám spáliti koráby v Ostii nebo ti vystavím na albanském podhoří dřevěné město, do kterého sám vrhneš plamen. Chceš?“

Ale Caesar vmetl mu pohled, plný pohrdání.

„Já se mám dívati na hořící dřevěné boudy? Tvůj duch nadobro zplihl, Tigelline! A kromě toho vidím, že si valně nevážíš mého nadání a mé básně o Troji, když se domníváš, že nějaká jiná oběť by byla pro ni příliš veliká.“

Tigellinus padl do rozpaků, Nero pak za chvíli dodal, jako by chtěl změniti předmět rozmluvy:

„Léto se blíží… Ó, jak ten Řím asi teď zapáchá…! A přece jen bude nutno vrátiti se tam k letním hrám.“

Vtom řekl Tigellinus:

„Až od sebe vzdálíš Augustiany, Caesare, dovol, abych na okamžik zůstal u tebe…“

Za hodinu později Vinitius, vraceje se s Petroniem z Caesarova letohrádku, pravil:

„Měl jsem chvíli úzkosti o tebe. Domníval jsem se, že jsi neodvratně ztracen, když ses zpil. Pamatuj si, že si hraješ se smrtí!“

„To jest má aréna,“ nenuceně odvětil Petronius, „a mne baví vědomí, že jsem v ní nejlepším z gladiátorů. Pohleď, jak to dopadlo! Můj vliv toho večera ještě vzrostl. Pošle mi svou báseň v krabici, která – chceš se založiti? – bude nesmírně drahocenná, ale nesmírně špatného vkusu. Uložím svému lékaři, aby do ní schovával pročišťující léky. Učinil jsem tak ještě také proto, že Tigellinus, vida, jak se takovým věcem daří, chce mne patrně napodobovati, a představuji si, co se stane, až to z něho vyleze. To bude, jako by chtěl pyrenejský medvěd choditi po provaze. Budu se smáti jako Demokritos. Kdybych si přál stůj co stůj, dovedl bych zničiti Tigellina a státi se na jeho místě praefektem praetoriánů. Pak bych měl v rukou samého Ahenobarba. Ale jsem na to líný. Chci raději takový život, jaký vedu, a dokonce i Caesarovy básně nežli ubohost.“

„Jaká to obratnost, která i z potupy dovede udělati lichotku! Ale jsou ty verše opravdu tak špatné? Já se v tom neznám.“

„Nejsou horší nežli jiné. Lucanus má v jednom prstě více nadání, ale i v Rudobradém cosi jest. Především je to neobyčejná záliba v poesii a hudbě. Za dva dny máme býti u něho, abychom vyslechli hudbu k hymnu na počest Afroditinu, s nímž bude dnes nebo zítra hotov. Budeme v malém kroužku. Pouze já, ty, Tullius Senetio a mladý Nerva. A co se týče básní, není pravda to, co jsem ti řekl, že totiž jich užívám po hostině, jako používá Vitelius per plameňáka…! Bývají někdy výmluvné. Slova Hekuby[^411] jsou dojímavá… Stěžuje si na muka porodu a Nero dovedl najíti vhodné výrazy snad proto, že sám rodí v mukách každý řádek… Někdy mi ho bývá líto. U Polluxe, jaká to podivná směsice! Kaligula to neměl v hlavě všecko v pořádku, ale přece jen nebyl takový divotvorce.“

„Kdo může tušiti, kam až může dospět Ahenobarbovo bláznovství?“ řekl Vinitius.

„Zhola nikdo. Ještě je možno, že dojde k takovým věcem, že lidem budou po celá staletí vstávati vlasy na hlavě při vzpomínce na ně. Ale to je právě zajímavé, to je poutavé, a třebas někdy se budím jako Joviš Ammonský na poušti, myslím si, že bych se pod jiným Caesarem nudil ještě stokrát více. Tvůj Judejec Pavel jest výmluvný, to mu přiznávám, a budou-li podobní lidé hlásiti onu nauku, musí se naši bohové zcela vážně míti na pozoru, aby jednou nebyli hozeni do starého haraburdí. Je pravda, že kdyby na příklad Caesar byl křesťanem, všichni bychom se cítili bezpečnější. Ale tvůj prorok z Tarsu, uváděje své důvody vzhledem ke mně, nepomyslil si, hleď, že pro mne ta nejistota znamená tak trochu půvab života. Kdo nehraje v kostky, neprohraje jmění, a přece jen lidé hrají. Je v tom jakási rozkoš a jakési zapomenutí. Znal jsem syny rytířů a senátorů, kteří se dobrovolně stali gladiátory. Říkáš, že si pohrávám s životem, a je tomu tak, ale činím tak proto, že mne to baví, kdežto vaše křesťanské ctnosti by mne unudily za jeden den jako rozpravy Senekovy. Z té příčiny výmluvnost Pavlova vyzněla naprázdno. Měl by pochopiti, že tací lidé jako já nikdy nepřijmou toho učení. Ty, to je něco jiného! Při svém duševním stavu mohl jsi buďto nenáviděti křesťanova jména jako moru, nebo se jím státi. Přiznávám se, že jsou v právu, a přitom zívám. Blázníme, spějeme ku propasti, cosi neznámého se k nám blíží z budoucna, cosi pod námi praská, cosi vedle nás zmírá – nu, budiž! Ale dovedeme zemříti, prozatím však se nám nechce zatěžovati život a sloužiti smrti dříve, nežli si nás vezme. Život je pro sebe samého, ne pro ni!“

„Je mně tě líto, Petronie.“

„Nelituj mne více nežli já sám sebe! Dříve se ti nevedlo mezi námi zle, a bojuje v Arménii, tesknil jsi po Římě.“

„I nyní teskním po Římě.“

„Ano, protože ses zamiloval do křesťanské vestálky, která sídlí na Zatibří. Ani se tomu nedivím, ani ti toho nemám za zlé. Spíše se divím tomu, že přes tu nauku, o které říkáš, že jest mořem štěstí, i přes onu lásku, která má býti záhy ověnčena, nemizí smutek z tvé tváře. Pomponie Grecina je věčně smutná; ty pak od té doby, co ses stal křesťanem, přestal ses usmívati. Nenamlouvej mi, že je to veselá nauka. Z Říma ses vrátil ještě smutnější. Milujete-li se takto po křesťansku, při světlých kadeřích Bakchových, nepůjdu ve vašich šlépějích!“

„To je něco jiného!“ odpověděl Vinitius. „Přísahám ti nikoli při kadeřích Bakchových, nýbrž při duši svého otce, že za dřívějších dob jsem nikdy neokusil ani špetky takového štěstí, jakým dýši nyní. Ale cítím nesmírný stesk, a co je ještě zvláštnější: jsem-li od Lygie daleko, zdá se mi, že se nad ní vznáší nějaké nebezpečí. Nevím jaké, nevím, odkud by mohlo přijíti, ale tuším je tak, jako se tuší bouře.“

„Za dva dny, doufám, opatřím ti dovolení, abys mohl opustiti Antium na tak dlouho, jak ti bude libo. Poppaea je nějak klidnější, a pokud vím, nic nehrozí od ní ani tobě, ani Lygii.“

„Ještě dnes ptala se mne, co jsem dělal v Římě, ačkoli můj odjezd byl tajemstvím.“

„Dost možná, že tě dala stopovati. Nyní však musí počítati se mnou i ona.“

Vinitius se zastavil a řekl:

„Pavel pravil, že Bůh někdy varuje, ale v předpovědi věřiti nedovoluje, a proto se bráním té víře a nemohu se ubrániti. Povím ti, co se přihodilo, abych se zbavil tíhy na srdci. Seděli jsme s Lygií vedle sebe za tak rozkošné noci, jako je ta dnešní, a spřádali jsme spolu plány o budoucím životě. Nedovedu ti říci, jak jsme byli šťastni a klidni. Ale vtom začali řváti lvi. Je to v Římě cosi obvyklého, a přece jen od té chvíle nemám klidu. Připadá mi, jako by v tom byla jakási hrozba, jako předzvěst neštěstí… Víš, že se mne strach snadno nechytá, ale tehdy stalo se cosi takového, že strach naplnil všecku tmu noční. Přišlo to tak podivně a znenadání, že mi teď stále znějí v uších ty hlasy a v srdci sídlí stálý nepokoj, jako by Lygie potřebovala ochrany proti něčemu hroznému – byť i proti týmž lvům. A mučím se. Vymož pro mne dovolení k odjezdu, neboť jinak odjedu bez dovolení. Nemohu zde seděti, opakuji ti, nemohu!“

Petronius dal se do smíchu.

„Tak daleko to ještě nedospělo,“ řekl, „aby synové konsulámích hodnostářů nebo jejich manželky byli vydáváni lvům v arénách. Může vás potkati každá jiná smrt, ne však taková. Ostatně, kdož ví, byli-li to lvi, protože germánští tuři neřvou o nic hůř nežli oni. Co se mne týče, jsou mi věštby a osudy k smíchu! Včera byla teplá noc a viděl jsem hvězdy, jak padaly jako déšť. Nejednomu je úzko, dívá-li se na to, ale já jsem si pomyslil: Je-li mezi nimi i má, nebude mi aspoň chyběti společnost…!“

Pak se na chvíli odmlčel a po krátkém přemýšlení řekl:

„Ostatně, podívej se! Jestliže váš Kristus vstal zmrtvých, může i vás oba uchrániti smrti.“

„Může!“ odpověděl Vinitius, rozhlížeje se po nebi, posetém hvězdami.

[^407]: Slavný starořímský básník z doby císaře Augusta z 1. st. př. n. l.

[^408]: Slavný řecký skladatel tragédií z konce 6. st. př. n. l.

[^409]: Správce města nebo provincie.

[^410]: Nejvyšší soudní dvůr ve starých Athénách.

[^411]: Choť trojského krále Priama, která po pádu Troje připadla jako kořist Odys­seovi.
