---
title: XLII
---

Vinitius měl sotva kdy, aby rozkázal několika otrokům, aby jeli za ním, potom, vyskočiv na koně, hnal se cvalem za hluboké noci prázdnými ulicemi Antia ve směru Laurenta. Upadnuv účinkem strašlivé zvěsti takřka v nepříčetnost a duševní zdivočelost, chvílemi nebyl si ani jasně vědom toho, co se s ním děje; měl pouze pocit, jako by na témž koni sedělo mu za zády neštěstí, a křičíc mu do ucha: „Řím hoří!“ – šlehá jej samého i koně a žene je oba do toho ohně. Položiv si svoji obnaženou hlavu na koňský krk, hnal se v pouhé tunice nazdařbůh, nedívaje se před sebe, a nedbaje překážek, o které se mohl roztříštiti. V tichu a uprostřed noci, klidné a hvězdnaté, jezdec i kůň, zaliti měsíčným svitem, působili dojmem přízraků ze sna. Idumejský[416](#footnote-19288-416) hřebec, schouliv uši, a natáhnuv krk, letěl jako šíp, míjeje nehybné cypřiše a bílé letohrádky, ukryté mezi nimi. Koňský dusot o kamenné desky budil tu a tam psy, kteří štěkotem provázeli podivný zjev, potom však, znepokojeni jeho nenadálým výpadem, začali výti, zvedajíce čumáky k měsíci. Otroci, uhánějící za Vinitiem, majíce koně daleko horší, brzy octli se pozadu. On sám, přeletěv jako bouřka spící Laurentum, zabočil k Ardei[417](#footnote-19288-417), ve které právě tak jako v Aricii, v Bovillech[418](#footnote-19288-418) a Ustrinu měl připraveny od té doby, co přijel do Antia, koně na vystřídání, aby mohl v čase co nejkratším uraziti vzdálenost, dělící jej od Říma. Jsa toho pamětliv, napínal síly koně do krajností. Za Ardeou se mu zdálo, že se nebe na straně severovýchodní opřádá růžovým odleskem. Mohly to býti i ranní červánky, protože byla pozdní hodina, v červěnci pak se brzy rozednívalo. Leč Vinitius nemohl již zadržeti výkřiku zoufalství a vzteku, neboť se mu zdálo, že je to požárová záplava. Rozpomenul se na slova Lecaniova: „Celé město je jediným mořem plamenů.“ – a za chvíli cítil, že opravdu mu hrozí šílenství, poněvadž nadobro pozbyl naděje, že by mohl Lygii zachrániti, ba jen přihnati se dříve, nežli se město promění v jedinou hromadu popela. Jeho myšlenky se nyní ještě zrychlily nad koňský cval a letěly před ním jako hejno černého ptactva – zoufalé a příšerné. Nevěděl sice, která část města začala hořeti, domníval se však, že zatiberská čtvrt, plná nakupených domů, skladišť dříví a dřevěných bud, ve kterých bývali prodáváni otroci, první se mohla státi pastvou plamenů. V Římě docházelo k požárům dosti často a při nich stejně často se udály násilnosti a loupeže, zvláště ve čtvrtích, obývaných chudým, napolo barbarským obyvatelstvem – což teprve se mohlo díti na takovém Zatibří, které bylo hnízdem luzy, pocházející ze všech stran světa! Tu se hlavou Vinitiovou kmitl Ursus se svou nadlidskou silou, ale co by tu byl platen ne snad jen člověk, nýbrž Titán[419](#footnote-19288-419) proti ničivé síle ohně? Strach ze vzbouření otroků byl rovněž můrou, která dusila Řím po celá léta. Říkalo se, že statisíce těchto lidí blouzní o dobách Spartakových a jen čekají na vhodný okamžik, aby se chopili zbraně proti utiskovatelům a městu. Hle, ten okamžik nadešel! Možná, že tam ve městě kromě požáru zuří i řež a boj. Dokonce snad i praetoriáni se vrhli na město a vraždí z rozkazu Caesarova. A pojednou se Vinitiovi hrůzou zježily na hlavě vlasy. Vzpomněl si na všecky rozmluvy o požárech měst, jaké od kterési doby na dvoře Caesarově bývaly vedeny se zvláštní úporností, vzpomenul si na jeho nářky, že musí líčiti hořící město, ač nikdy neviděl opravdového požáru, na jeho pohrdavou odpověď Tigeilinovi, který byl ochoten zapáliti Antium nebo umělé dřevěné město, konečně na jeho stížnosti proti Římu a páchnoucím uličkám Subury. Ano, to Caesar poručil zapáliti město! On jediný se toho mohl odvážiti, jako zase jediný Tigellinus mohl se uvoliti, že provede takový rozkaz. A hoří-li Řím z rozkazu Caesarova, kdo může zaručiti, že ani obyvatelstvo nebude z jeho rozkazu povražděno? Netvor byl schopen i takového činu. Nuže, požár, vzbouření otroků a řež! Jaký to strašlivý zmatek! Jaké rozkacení ničivých živlů a lidského vzteku, a v tom všem jest Lygie! Bědování Vinitiovo splývalo vjedno s chrčením a řičením koně, kterýž uháněje po cestě, stále stoupající k Aricii, cválal již s napětím posledních sil. Kdo vyrve Lygii z hořícího města a kdo ji může zachrániti? Tu Vinitius, celý se položiv na koně, zabořil se prsty do hřívy koňovy, jsa hotov bolestí se zakousnouti do jeho krku. Ale v té chvíli jakýsi jezdec, uhánějící rovněž jako vichřice, avšak ze strany opačné do Antia, vzkřikl, cválaje mimo něj: „Řím hyne!“ – a pádil dále. Ke sluchu Vinitiovu dolétalo jen ještě slovo: „bohové“ – další řeč byla přehlušena koňským dusotem. Ale to slovo jej vzpamatovalo. Bohové…! Vinitius pojednou zvedl hlavu, a vztáhnuv ruce k nebi, posetému hvězdami, začal se modliti: „Ne vás vzývám, jejichž chrámy hoří, nýbrž Tebe…! Ty sám Jsi trpěl, Ty jediný Jsi milosrdný! Ty jediný Jsi rozuměl lidské bolesti! Ty Jsi přišel na svět, abys lidi naučil soucitu, nuže, projev jej nyní! Jsi-li takovým, jak tvrdí Petr i Pavel, zachraň mi Lygii! Vezmi ji v náruč a vynes z plamenů! Ty to můžeš! Dej mi ji a já Ti dám krev! Nechceš-li však pro mne to učiniti, učiň tak pro ni! Ona tě miluje a důvěřuje Ti. Slibuješ po smrti život a štěstí, ale štěstí po smrti nepřestává – ona však nechce ještě umírati. Dopřej jí života! Vezmi ji v náruč a vynes z Říma! Ty můžeš, leč bys nechtěl…“

A ustal, neboť cítil, že se další modlitba mohla změniti ve hrozbu, i bál se uraziti božství v okamžiku, kdy nejvíce potřeboval Jeho slitování a milosti. Zalekl se při pouhé myšlence na to, a aby nepřipustil ani stínu hrozby do hlavy, začal opět šlehati koně, tím spíše, že bílé zdi Aricie, která ležela na polovině cesty do Říma, zazářily již před ním ve svitu měsíce. Po kterési době přecválal v plném trysku mimo chrám Merkurův, který stál v háji před městem. Patrně se tu již vědělo o neštěstí, poněvadž před chrámem panoval nezvyklý ruch. Vinitius zahlédl v přeletu na schodech i mezi sloupy shluky lidí, svítících si pochodněmi, kteří se utekli pod ochranu božství. Cesta nebyla již ani tak prázdná, ani tak volná jako za Ardeou. Davy sice spěchaly do háje postranními pěšinkami, než i na hlavní silnici stály hloučky, které chvatně ustupovaly před uhánějícím jezdcem. Z města dolétal hluk hlasů. Vinitius vřítil se mezi lidi jako vichřice, poraziv jich několik cestou a pošlapav. Kolem dokola jej nyní obklopily výkřiky: „Řím hoří! Město je v ohni! Bohové, zachraňte Řím!“

Kůň klopýtl a ovládnut silnou rukou, zarazil, přisednuv na zadek, před hospodou, ve které měl Vinitius připraveného jiného koně na vystřídání. Otroci, jako by očekávali pánův příchod, stáli před hospodou a na jeho rozkaz vyrazili o překot, aby připravili nového koně. Vinitius pak, vida oddíl, skládající se z desíti jízdných praetoriánů, kteří dle všeho jeli se zprávou z města do Antia, přihnal se k nim a začal se ptáti:

„Která část města je v ohni?“

„Kdo jsi?“ ptal se desátník.

„Vinitius, vojenský tribun a Augustian! Odpovídej, při své hlavě!“

„Požár vypukl u krámů při Velikém cirku, pane. Když jsme byli vysláni, střed města byl již v ohni.“

„A co Zatibří?“

„Plamen až dosud se tam nedostal, ale s nezadržitelnou silou zachvacuje stále nové čtvrti. Lidé hynou horkem a kouřem, jakákoli pomoc je nemožná.“

V té chvíli byl Vinitiovi předveden nový kůň. Mladý tribun vskočil na něj a uháněl dále.

Cválal nyní k Albanu[420](#footnote-19288-420), nechávaje vpravo Albu Longu[421](#footnote-19288-421) a její nádherné jezero. Silnice do Aricie vedla k hoře, která bránila v rozhledu po celém obzoru i po Albanu, ležícím na její druhé straně. Nicméně Vinitius věděl, že jakmile se dostane na vrchol, uzří nejen Bovilly a Ustrinum, ve kterých na něho čekali noví koně, nýbrž i Řím, neboť se za Albanem táhla po obou stranách Appiovy cesty rovná, nízká Campanie, po které byly položeny k městu jen arkády vodovodů a nic již nebránilo v rozhledu.

„Z vrcholu spatřím plameny,“ řekl si.

A začal opět šlehati koně.

Nežli však docválal na štít hory, ucítil na tváři van větru a zároveň dolétl k jeho nozdrám zápach kouře.

A vtom i vrchol návrší se začal ozlacovati.

„Požárová záře!“ napadlo Vinitia.

Nicméně noc již dávno bledla, rozbřesk přecházel v rozednívání a na všech blízkých pahorcích rovněž zářily růžové a zlaté lesky, které mohly pocházeti od požárové záplavy právě tak jako od ranních červánků. Vinitius přicválal na vrchol a tehdy strašlivá podívaná zjevila se jeho očím.

Celé údolí bylo zahaleno kouřem, který tvořil téměř jediné, těsně u země se válející mračno, v němž zmizela města, vodovody, letohrádky, stromy, na konci pak té šedé, hrozné pláně hořelo na pahorcích město.

Požár však neměl podoby ohnivého sloupu, jako bývá tehdy, hoří-li jednotlivá, byť i největší budova. Byla to spíše dlouhá, červánkům se podobající stuha.

Nad onou stuhou se vznášela spousta kouře, místy úplně černá, místy se měnící do růžova a krvava, v sobě sražená, dmoucí se, hustá a převalující se jako had, který se svinuje a zase natahuje. Ta příšerná spousta se chvílemi zdála přikrývati dokonce i ohnivou stuhu, takže se zužovala jako tkanice, ale chvílemi ji ta tkanice rozžehovala zdola, proměňujíc její dolejší kotouče ve vlny plamenů. Obě se táhly od jednoho konce obzoru ke druhému, uzavírajíce jej tak, jako jej někdy uzavírá lesní pásmo; sabinských hor[422](#footnote-19288-422) nebylo vůbec viděti.

Vinitiovi se na první mžik oka zdálo, že to nejen hoří město, nýbrž celý svět, a že žádná živoucí bytost nemůže se zachrániti z toho oceánu ohně a dýmů.

Vítr dul stále silnější směrem od požáru, přinášeje puch po spálenině a čoud, který začal zahalovati i bližší předměty. Rozednilo se úplně a slunce osvítilo vrcholky, obklopující Albské jezero. Ale světlezlaté ranní paprsky vypadaly v čoudu jako rudé a choré. Vinitius, sjížděje k Albanu, dostával se do dýmů stále hustějších a stále méně prostupných. Městečko samo bylo do nich úplně pohrouženo. Polekaní obyvatelé vyběhli na ulici a bylo hrůzno si pomysliti, co se děje v Římě, jestliže již zde se těžce dýchalo.

Zoufalství se opět zmocnilo Vinitia a zděšením začaly se mu na hlavě ježiti vlasy. Ale pokoušel se vzpamatovati se, jak mohl. „Není možno,“ uvažoval, „že by celé město začalo hořeti najednou. Vítr duje od severu a zahání dým pouze tímto směrem. Na druhé straně dýmu není. Zatibří, oddělené řekou, bylo snad celé uchráněno, ale Ursovi stačí, děj se co děj, dostane-li se s Lygii branou janiculskou, aby vyvázl z nebezpečí. Rovněž jest nemožno, aby zahynulo všecko obyvatelstvo a aby město, které vládne světu, bylo smeteno i s obyvateli z povrchu země. I v dobytých městech, kde řež i oheň zuří pohromadě, vždy zůstává jakýsi počet lidí naživu. Proč by tedy měla nutně zahynouti i Lygie? Vždyť bdí nad ní Bůh, jenž sám zvítězil nad smrtí!“ Takto rozumuje, začal se opět modliti a podle obyčeje, kterému přivykl, zavazovati se vůči Kristovi velikými sliby a zárukou, že věnuje dary a oběti. Procválav Albanem, jehož obyvatelstvo skoro vesměs sedělo na střechách a stromech, aby se dívalo na Řím, uklidnil se poněkud a stal se opět chladnokrevným. Také jej napadlo, že o Lygii pečuje nejen Ursus a Linus, nýbrž i apoštol Petr. Při pouhé vzpomínce na to nová útěcha mu vstoupila do srdce. Petr byl mu vždy bytostí nepochopitelnou, téměř nadlidskou. Od té chvíle, co jej slyšel v Ostrianu, zůstal mu zvláštní dojem, o němž na začátku pobytu v Antiu psal Lygii: že každé slovo toho starce jest pravdou nebo se musí státi pravdou. Bližší seznámení, jaké uzavřel s apoštolem za nemoci, ještě stupňovalo ten dojem, který se pak změnil v neochvějnou víru. Nuže, jestliže Petr žehnal jeho lásce a slíbil mu Lygii, nemohla Lygie zahynouti v plamenech.

Město ať si shoří, ale žádná jiskra z plamene nepadne na její roucho. Účinkem bezesné noci, šílené jízdy a rozčilení začala se nyní Vinitia zmocňovati jakási zvláštní exaltace, ve které se mu všecko zdálo možným: Petr učiní znamení kříže nad plameny, roztrhne je jediným slovem a všichni projdou bezpečně z ohně jako alejí. Kromě toho Petr znal věci budoucí, a proto určitě předvídal i požárovou pohromu; nuže, kterak by tu nemohl varovati předem a neodvésti z města křesťanů a mezi nimi i Lygie, kterou miloval jako vlastní dítě! A stále mocnější naděje začala vstupovati do srdce Vinitiova. Pomyslil si, že prchají-li oni z města, může je nalézti v Bovillech nebo setkati se s nimi cestou. Snad tedy každým okamžikem vynoří se milovaná tvář z dýmů, šířících se do stále většího okruhu po celé Campanii.

Připadalo mu to tím pravděpodobnějším, že se začal na cestě setkávati čím dále tím více s lidmi, kteří opustivše město, jeli do albanských hor, aby zachránivše se od ohně, dostali se pak mimo oblast dýmů. Nedoraziv do Ustrina, musil zvolniti běh, jelikož byla cesta přeplněna. Vedle pěších s uzlíky na zádech potkával koně s náklady, mezky, vozy, na nichž byl naložen dobytek, a konečně i lektiky, ve kterých otroci nesli zámožnější obyvatele. Ustrinum bylo již přeplněno uprchlíky z Říma, že bylo těžko proklestiti si cestu v davu. Na náměstí, pod sloupovím chrámů i na ulicích hemžilo se to uprchlíky. Tu a tam se již začalo se stavěním stanů, pod nimiž měly hledati útočiště celé rodiny. Jiní tábořili pod širým nebem, křičíce, vzývajíce bohy nebo proklínajíce osud. Ve všeobecném zděšení bylo těžko něčeho se dopátrati. Lidé, na něž se Vinitius obracel, buďto mu vůbec neodpovídali, nebo zvedali k němu oči, zpola nepříčetné hrůzou, odpovídajíce, že hyne město i svět. Směrem od Říma přibývaly každým okamžikem nové zástupy, skládající se z mužů, žen i dětí, které zvyšovaly zmatek a bědování. Někteří, ztrativše se v tlačenici, zoufale hledali ty, co se ztratili. Jiní se rvali o místa na tábořištích. Hloučky polodivokých pastýřů z Campanie přitáhly do městečka, pídíce se po novinách nebo snažíce se kořistit z krádeží, které byly usnadněny zmatkem. Tu a tam dav, skládající se z otroků všeliké národnosti a z gladiátorů, začal pleniti domy a letohrádky v městě a potýkati se s vojáky, vystupujícími na ochranu obyvatelstva.

Senátor Junius, jejž Vinitius zahlédl u hospody obstoupeného zástupem batavských[423](#footnote-19288-423) otroků, první dal mu poněkud podrobnější zprávu o požáru. Oheň vypukl ovšem u Velikého cirku na místě, které se dotýká Palatina a pahorku Caelius[424](#footnote-19288-424), ale rozšířil se s nepochopitelnou rychlostí, takže zachvátil celý střed města. Ještě nikdy od časů Brennových[425](#footnote-19288-425) nepotkala města pohroma tak děsná. „Cirk shořel celý, zrovna jako obklopující jej krámy a domy,“ vypravoval Junius, „Aventin i Caelius jsou v ohni. Plamen, obchvátiv Palatin, dostal se na Cariny…“

Zde Junius, který na Carinách měl nádhernou _insuli_, plnou uměleckých děl, která měl rád, zvedl hrst špinavého prachu, a posypav si jím hlavu, začal chvíli zoufale bědovati.

Ale Vinitius zatřásl jím za ramena.

„I můj dům jest na Carinách,“ pravil, „ale když všecko hyne, ať hyne i ten!“

Načež rozpomenuv se, že Lygie, následujíc jeho rady, mohla se přestěhovati do domu Aulů, ptal se:

„A co Vicus Patricius?“

„Jest v ohni!“ odpověděl Junius.

„A co Zatibří?“

Junius pohlédl na něho překvapen.

„Na Zatibří nezáleží!“ řekl, rukama si tiskna obolelé skráně.

„Mně záleží na Zatibří více nežli na celém Římě!“ prudce zvolal Vinitius.

„Pak se tam dostaneš snad přes Via Portuensis[426](#footnote-19288-426), protože podél Aventina se zadusíš horkem… Zatibří…? Nevím. Oheň se tam snad ještě nedostal, ale nedostal-li se tam již v tomto okamžiku, vědí jediní bohové…“

Tu Junius na chvíli váhal, potom pravil sníženým hlasem:

„Vím, že mne nezradíš; tedy ti řeknu že to není obyčejný požár. Cirk nesměl býti zachráněn… Sám jsem slyšel… Když začaly okolní domy hořeti, tisíce hlasů volalo: ‚Smrt zachráncům!‘ Nějací lidé probíhají městem a vrhají do domů hořící pochodně… Na druhé straně se lid bouří a volá, že město hoří na čísi rozkaz. Ničeho více neřeknu. Běda městu, běda nám všem i mně! Co se tam děje, toho lidská mluva nevylíčí. Obyvatelstvo hyne v ohni nebo se vzájemně vraždí v tlačenici… To je konec Říma…!“

A opět začal opakovati: „Běda! Běda městu i nám!“ – ale Vinitius vskočil na koně a vyrazil na další cestu po silnici Appiově.

Nyní však bylo to spíše prodírání se v přívalu lidí a vozů, který proudil z města. Město nyní leželo před Vinitiem jako na dlani, obchváceno děsným požárem… Od moře ohně a dýmu sálal strašlivý žár, ale bědování lidí nemohlo přehlušiti sykot a hučení plamenů.

[416](#footnote-19288-416-backlink) Idumea – část Palestiny u Mrtvého moře.

[417](#footnote-19288-417-backlink) Město ve střední Itálii blízko Říma.

[418](#footnote-19288-418-backlink) Starořímké město jihovýchodně od Říma.

[419](#footnote-19288-419-backlink) Bájeslovní bohové, kteří vedli boj proti novým bohům olympským, v němž podlehli a byli svrženi do tartaru (pekla).

[420](#footnote-19288-420-backlink) Město jihovýchodně od Říma, které se ve starověku honosilo četnými letohrádky vznešených Římanů.

[421](#footnote-19288-421-backlink) Nejstarší město ve střední Itálii nedaleko Říma.

[422](#footnote-19288-422-backlink) Hory nedaleko Říma.

[423](#footnote-19288-423-backlink) Batavové – starobylý keltský kmen, usazený kdysi mezi ústím řek Rýn a Maasa.

[424](#footnote-19288-424-backlink) Jeden ze sedmi římských pahorků.

[425](#footnote-19288-425-backlink) Vůdce Galů, kteří roku 390 př. n. l. dobyli Řím.

[426](#footnote-19288-426-backlink) Přístavní ulice.
