---
title: XVII
---

Chilonovi opravdu šlo o to, aby odstranil Glauka, který přesto, že byl již letitý, nebyl nikterak starcem neduživým. V tom, co Chilon vypravoval Vinitiovi, byla značná část pravdy. Znal svého času Glauka, zradil jej, zaprodal lupičům, zbavil ho rodiny, jmění a vydal vraždě. Vzpomínku na ty události však nosil u sebe lehce, poněvadž jej opustil umírajícího nikoli v hospodě, nýbrž v poli u Minturn, ale nenadál se jedné jen věci, že se Glaukos z ran vyléčí a přibude do Říma. Proto také, když jej spatřil v modlitebně, byl opravdu polekán a v prvním okamžiku chtěl se skutečně vzdáti pátrání po Lygii. Ale z druhé strany Vinitius poděsil jej ještě více. Chilon pochopil, že musí voliti mezi strachem z Glauka a mezi pronásledováním, jakož i pomstou mocného patricia, kterému by jistě přispěchal na pomoc druhý, ještě větší, Petronius. Vzhledem k tomu přestal Chilon váhati. Pomyslil si, že jest lépe míti nepřátele malé nežli veliké, a jakkoliv se jeho zbabělá povaha poněkud vzpírala krvavým prostředkům, uznal přece jen za nezbytné zavražditi Glauka za přispění cizích rukou.

Zatím šlo mu jen o výběr lidí a právě k nim se nesl jeho úmysl, o němž se zmínil Vinitiovi. Trávě noci nejčastěji ve vinárnách a přenocuje v nich mezi lidmi bez přístřeší, beze cti a víry, snadno mohl nalézti takové, kteří zvětřivše u něho peníze, začali by práci od něho nebo, vzavše si závdavek, vynutili by z něho celý obnos pohrůžkou, že jej vydají do rukou vigilů. Ostatně od kterési doby cítil Chilon odpor k chátře, ke hnusným a přitom i strašlivým postavám, které se utábořily v podezřelých domech na Subuře nebo na Zatibří. Odměřuje všecko vlastním měřítkem a nevyzkoumav sdostatek křesťanů ani jejich učení, domníval se, že i mezi nimi najde povolné nástroje; protože pak mu připadali řádnější nežli ostatní, rozhodl se, že se k nim odebere a vylíčí jim podnik tím způsobem, aby se k němu uvolili nejen pro peníze, nýbrž i z horlivosti.

Za tím účelem zašel na večer k Euritiovi, o němž věděl, že jest mu oddán z té duše a že učiní všecko, aby mu pomohl. Jsa však povahou opatrný, neměl zdaleka v úmyslu svěřiti se mu se svými pravými záměry, které ostatně byly by ve zjevném rozporu s věrou starcovou v jeho šlechetnost a bohabojnost. Chtěl míti lidi ke všemu odhodlané a teprve s nimi se dohodnouti o věci tím způsobem, aby z ohledu na sebe uchovali ji ve věčné tajnosti.

Stařec Euritius, vykoupiv syna, pronajal si jeden z malých krámečků, jimiž se to jen hemžilo u Cirku Maximu[^274], aby divákům, dostavujícím se na dostihy, prodával v něm olivy, bob, nekvašené těsto a vodu, medem slazenou. Chilon zastal jej doma, kterak si zařizuje krámeček, a uvítav se s ním jménem Kristovým, začal rozprávěti o věci, která jej k němu přivedla. Prokázav jim službu, spoléhal prý, že mu bude splaceno vděkem. Potřebuje dvou nebo tří lidí, silných a odvážných, aby odvrátil nebezpečí, hrozící nejen jemu, nýbrž i všem křesťanům. Je sice chud, neboť všecko, co měl, dal Euritiovi, nicméně takovým lidem by zaplatil za jejich služby, s podmínkou, že mu budou důvěřovati a věrně vykonají, co jim vykonati rozkáže.

Euritius a jeho syn Quartus naslouchali mu jako svému dobrodinci téměř na kolenou. Oba také prohlásili, že sami jsou odhodláni vykonati vše, čeho si od nich vyžádá, věříce, že muž tak svatý nemůže žádati činů, které by nebyly ve shodě s učením Kristovým.

Chilon je ubezpečil, že tomu tak jest, a zvednuv oči, modlil se, jak se zdálo, ve skutečnosti však přemýšlel o tom, nebude-li vhodno přijmouti jejich nabídku, kterou by mohl ušetřiti tisíc sestercií. Ale za chvíli rozmýšlení ji zamítl. Euritius byl stařec, snad ne tak věkem chabý, jako vysílený starostmi a nemocí; Quartovi bylo šestnáct let, kdežto Chilon potřeboval lidí obratných, ale především statných. Co se týče tisíce sestercií, doufal, že díky nápadu, na který připadl, podaří se mu značnou jejich část ušetřiti, děj se co děj.

Naléhali nějakou dobu, ale když rozhodně odmítl, podrobili se. Tehdy řekl Quartus:

„Znám pekaře Demasa, pane, u něhož jsou zaměstnáni u žernovů otroci a lidé námezdní. Jeden z těch námezdníků je tak silný, že by nahradil ne dva, ale čtyři, neboť sám jsem viděl, jak zvedl kameny, jimiž ani čtyři lidé nemohli hnouti z místa.“

„Je-li člověk bohabojný a schopen obětovati se za bratry, seznam mne s ním.“

„Jest křesťan, pane,“ odpověděl Quartus, „poněvadž u Demasa pracují většinou křesťané. Jsou tam dělníci noční i denní, ten pak náleží k nočním. Kdybychom tam šli nyní, zastihli bychom je právě u večeře a mohl by ses s ním dáti volně do hovoru. Demas bydlí u Emporia[^275].“

Chilon souhlasil co nejochotněji. Emporium leželo na úpatí aventinského návrší, a tudíž nepříliš daleko od Velikého cirku[^276]. Bylo by možno dostati se tam podél řeky skrze Porticus Aemiliův[^277], aniž bylo nutno obejíti návrší, což ještě podstatně zkracovalo cestu.

„Jsem stár,“ pravil Chilon, když vešli pod sloupoví, „a někdy se mi kalí paměť. Ano, vždyť i náš Kristus byl vydán jedním ze svých učedníků! Ale na jméno zrádcovo se nemohu v tomto okamžiku rozpomenout…“

„Jidáš, pane, jenž se oběsil,“ odpověděl Quartus, divě se poněkud v duchu, jak bylo možno nezapamatovati si toho jména.

„Ach, ano, Jidáš! Děkuji ti!“ odvětil Chilon.

A šli nějakou dobu mlčky. Dorazivše do Emporia, které bylo již zavřeno, minuli je, a obešedše sýpky, v nichž bylo vydáváino lidu obilí, zabočili nalevo k domům, které se táhly podél Via Ostiensis až k pahorku Testatius a Forum Pistorium. Tam se zastavili u dřevěného staveníčka, z jehož vnitřku zaznívalo hučení žernovů. Quartus vešel dovnitř, Chilon pak, jenž se nerad ukazoval velikému počtu lidí a který byl ve stálých obavách, že nějaké fatum jej může svésti s Glaukem lékařem, zůstal venku.

„Jsem zvědav na toho Herkula, který slouží jako mlynářský chasník,“ řekl si, dívaje se na jasně svítící měsíc. „Je-li lotrem a moudrým člověkem, bude mne trochu mnoho stát; je-li však to šlechetný křesťan a hlupák, udělá zadarmo všecko, čeho budu na něm žádat.“

Další úvahy přerušil mu návrat Quarta, jenž vyšel ze stavení s druhým člověkem, oblečeným jen do tuniky, zvané exomis, sestřižené tím způsobem, že pravá ruka a pravá část prsou zůstávaly obnaženy. Takového šatu, poněvadž připouštěl naprostou volnost pohybů, užívali zejména dělníci. Chilon, pohlédnuv na příchozího, oddychl si spokojeně, neboť neviděl až dosud v životě takové ruky a takových prsou.

„Zde jest, pane, bratr,“ řekl Quartus, „kterého sis přál viděti!“

„Pokoj Kristův budiž s tebou!“ ozval se Chilon. „Ty pak, Quarte, pověz tomuto bratrovi, zasloužím-li si víry a důvěry, a potom se vrať ve jménu božím, poněvadž není třeba, abys šedivého otce nechával o samotě!“

„Je to svatý člověk,“ řekl Quartus, „který věnoval všechno jmění, aby mne neznámého vykoupil z otroctví. Ať mu za to Pán náš, Spasitel, připraví odměnu nebeskou!“

Obrovský pracovník, uslyšev to, sklonil se a políbil Chilonovi ruku.

„Jak se jmenuješ, bratře?“ ptal se Řek.

„Při křtu svatém bylo mi dáno jméno Urban, otče.“

„Urbane, bratře milý, máš-li kdy, abys mohl svobodně se mnou si pohovořit?“

„Naše práce se začíná o půlnoci a teď nám teprve chystají večeři.“

„Nuže, je dosti pokdy – půjdeme k řece a tam vyslechneš má slova!“

Odešli a usedli na kamenitý břeh v tichu, přerušovaném pouze vzdáleným hučením žernovů a bubláním vlny, tekoucí dole. Tam se Chilon zadíval na pracovníkovu tvář, která přes hrozný poněkud a smutný výraz, jaký obyčejně mívaly tváře barbarů, obývajících v Římě, připadala mu přece jen dobráckou a upřímnou.

„Tak jest!“ řekl si v duchu. „To je člověk dobrý a hloupý, který Glauka usmrtí zadarmo!“

Načež se ptal:

„Urbane, miluješ Krista?“

„Miluji z duše i srdce!“ odpověděl pracovník.

„A své bratry a sestry i ty, kteří tě naučili pravdě a víře v Krista?“

„Miluji rovněž i je, otče!“

„Budiž tedy pokoj s tebou!“

„I s tebou, otče!“

Nastalo opět ticho – pouze zpovzdálí hučely žernovy, dole pak šuměla řeka.

Chilon se zadíval do jasné měsíční záře a pomalým, tlumeným hlasem začal mluviti o smrti Kristově. Mluvil ne jako k Urbanovi, nýbrž jako sám k sobě, připomínal si onu smrt nebo zase jako by svěřoval její tajemství tomuto spícímu městu. Bylo v tom cosi hluboce jímavého a zároveň velebného. Pracovník plakal, a když začal Chilon bědovati a naříkati nad tím, že v okamžiku smrti Spasitelovy nebylo nikoho, kdo by ho bránil ne-li od ukřižování, tedy aspoň od tupení vojáků a židů, obrovské pěsti barbarovy začaly se zatínati lítostí a potlačovaným vztekem. Jen smrt jej vzrušila, ale při myšlence na luzu, která se posmívala Beránkovi na kříži přibitému, bouřila se v něm prostá duše a zachvacovala jej divoká touha po pomstě.

A Chilon pojednou se ho ptal:

„Urbane, víš, kdo byl Jidáš?“

„Vím, vím, ale ten se oběsil!“ zvolal chasník.

A v jeho hlase jako by se tajila lítost, že zrádce sám si již vyměřil trest a že nemůže mu padnouti do rukou.

A Chilon pokračoval:

„Kdyby však se nebyl oběsil a kdyby jej některý z křesťanů byl potkal na souši nebo na moři, zdaž nebyl by povinnen pomstít se za muka, krev i smrt Spasitelovu?“

„Kdo by se nepomstil, otče?“

„Pokoj s tebou, věrný služebníče Beránkův! Je dovoleno odpouštět zločiny, páchané na nás, ale kdo má právo odpustit zločin, spáchaný proti Bohu? Ale jako had plodí hada, jako zloba plodí zlobu a zrada zradu, tak se z jedu Jidášova zrodil druhý zrádce, a jako onen vydal židům a římským vojákům Spasitele, tak zase ten, jenž žije mezi námi, chce vydat vlkům jeho ovečky; a nezabrání-li nikdo zradě, nepotře-li nikdo včas hlavy hadovy, na nás všecky čeká zkáza a s námi zahyne i čest Beránkova.“

Chasník se na něho díval s nesmírným nepokojem, jako by si jasně neuvědomoval, co slyšel. Řek, pokryv si hlavu cípem pláště, začal opakovati hlasem, vycházejícím jako ze země:

„Běda vám, služebníci pravého Boha! Běda vám, křesťané a křes­ťanky.“

A opět nastalo mlčení, opět bylo slyšeti jen hučení žernovů, nejasný zpěv mlynářských chasníků a šum řeky.

„Otče,“ ptal se konečně chasník, „kdo je ten zrádce?“

Chilon svěsil hlavu. „Kdo je ten zrádce? Jidášův syn, syn z jeho jedu, syn, jenž se tváří jako křesťan a chodí do modliteben jen proto, aby obviňoval bratry před Caesarem, že nechtějí Caesara uznávati za Boha, že otravují fontány, vraždí děti a chtějí zničiti město tak, aby nezůstal kámen na kameni. V několika dnech bude vydán rozkaz praetoriánům, aby uvěznili starce, ženy a děti a odvedli je k utracení, jako byli posláni na smrt otroci Pedania Secunda. A to vše způsobil onen druhý Jidáš. Jestliže však prvního nikdo neztrestal, jestliže se na něm nikdo nepomstil, jestliže nikdo nebránil Krista v hodině muk, kdo chce ztrestati toho, kdo potře hada, nežli jej vyslechne Caesar, kdo jej odpraví, kdo uchrání zkázy bratrů a víry v Krista?“

A Urban, jenž seděl až dosud na kamenném roubení, náhle vstal a řekl:

„Já to učiním, otče!“

Chilon rovněž vstal, chvíli se díval na tvář chasníkovu, osvětlenou měsíční září, načež vztáhnuv paži, zvolna vložil ruku na jeho hlavu.

„Jdi mezi křesťany,“ řekl velebně, „jdi do modliteben a ptej se bratří po Glaukovi lékaři, a až ti jej ukáží, zabij jej ve jménu Kristově…!“

„Po Glaukovi?…“ opakoval chasník, jako by si chtěl v paměti utvr­diti ono jméno.

„Znáš jej?“

„Ne, neznám. Křesťanů jsou v celém Římě tisíce a ne všichni se znají. Ale zítra v Ostrianu se sejdou v noci bratři a sestry do jednoho, neboť se dostavil veliký apoštol Kristův, který tam bude učit, a tam bratři mně ukáží Glauka.“

„V Ostrianu?“ ptal se Chilon. „Vždyť je to za branami města. Bratři a všecky sestry? V noci? Za branami v Ostrianu?“

„Ano, otče. To je náš hřbitov, mezi Via Salaria[^278] a Nomentana[^279]. Což ti není známo, že tam bude učit velký apoštol?“

„Nebyl jsem dva dni doma, a proto jsem nedostal jeho listu, aniž jsem věděl, kde jest Ostrianum, protože jsem nedávno přibyl sem z Korinta, kde zařizuji křesťanskou obec… Ale je tomu tak! A když ti Kristus dal takové vnuknutí, půjdeš v noci, milý synu, do Ostriana, tam vynajdeš mezi bratry Glauka a zabiješ jej na zpáteční cestě do města, za což ti budou odpuštěny všecky hříchy. A teď pokoj budiž s tebou…!“

„Otče…!“

„Poslouchám tě, služebníče Beránkův.“

Na tváři chasníkově se zračily rozpaky. Nedávno prý zabil člo­věka, snad i dva, učení Kristovo však zakazuje zabíjeti. Nezabil jich však ve své obraně, protože ani to není dovoleno! Nezabil jich pro zisk, chraň toho Kristus…! Sám biskup mu dal bratry ku pomoci, ale zabíti nedovolil; on prý zabil proti své vůli, protože jej bůh obdařil silou příliš velikou… A nyní krutě za to pyká… Jiní si u žernovů zpívají, kdežto on, nešťastník, myslí na svůj hřích, na obraz Beránkův… Co se již namodlil a naplakal, co se Beránka naprosil, aby mu odpustil! A dosud cítí, že neodpykal ještě dosti… A teď opět slíbil, že zabije zrádce… Nu, dobrá! Jen zločiny, proti nám spáchané, smíme sami odpouštěti, a proto jej zabije, třebas i před očima všech bratří a sester, kteří budou zítra v Ostrianu. Ale ať je Glaukos dříve odsouzen staršími v bratrstvu, biskupem nebo apoštolem. Zabíti není nesnadno a zabíti zrádce, to je dokonce příjemno, jako zabíti vlka nebo medvěda – ale což kdyby Glaukos přišel o život nevinně? Kterak brát si na svědomí novou vraždu, nový hřích a novou potupu Beránkovu?

„Na soud není kdy, milý synu,“ odvětil Chilon, „poněvadž zrádce pospíší z Ostriana rovnou k Caesarovi do Antia nebo se ukryje v domě některého patricia, v jehož je službách. Ale dám ti odznak, a ukážeš-li jej po Glaukově zabití biskupovi a velikému apoštolovi, budou ti oba žehnat za tvůj čin.“ To praviv, vyňal malý peníz, pak jal se hledati za pasem nůž, a naleznuv jej, vyryl špičkou nože na sestercii znamení kříže a podal ji chasníkovi.

„Zde jest rozsudek proti Glaukovi a odznak pro tebe! Až jej po Glaukově utracení ukážeš biskupovi, odpustí tobě i onu první vraždu, které ses dopustil proti své vůli.“

Chasník bezděčně natáhl ruku po penízi, ale maje právě dosud v čerstvé paměti vraždu předešlou, doznal jakéhosi pocitu úzkosti.

„Otče,“ řekl hlasem skoro prosebným, „béřeš si na svědomí ten čin a slyšel jsi sám Glauka, zaprodávajícího bratry?“

Chilon pochopil, že je nutno podati nějaké důkazy, uvésti nějaká jména, jinak že se může do obrova srdce vlouditi pochybnost. A pojednou proletěla mu hlavou šťastná myšlenka.

„Poslyš, Urbane!“ pravil. „Bydlím v Korintě, ale pocházím z Kosu, a zde v Římě učím nauce Kristově kterousi služebnou dívku ze svého kraje a jméno její jest Eunike. Slouží jako ‚vestiplica‘ v domě přítele Caesarova, jakéhosi Petronia. Nuže, v tomto domě jsem slyšel, jak se Glaukos uvolil vydat všecky křesťany a kromě toho slíbil jinému udavači Caesarovu, Vinitiovi, že mu najde mezi křesťany dívku…“

Zde ustal a s údivem pohlédl na chasníka, jehož oči náhle zasvítily jako oči zvířete a tvář nabyla výrazu divokého hněvu a hrozby.

„Co je ti?“ ptal se téměř se strachem.

„Nic, otče. Zítra zabiji Glauka…!“

Ale Řek se odmlčel; za chvíli, chopiv chasníka za rameno, otočil jej tak, aby měsíční záře dopadala přímo na jeho tvář, a začal si jej pozorně prohlížeti. Bylo patrno, že v duchu váhal, má-li se ho vyptávati dále a všecko jasně vypátrati, či má-li přestati zatím na tom, čeho se dověděl nebo co tušil.

Nakonec však vrozená jemu opatrnost zvítězila. Zhluboka si oddychl jednou, dvakrát, načež, položiv opětně ruku na hlavu chas­níkovu, ptal se velebným, povýšeným hlasem:

„Při křtu svatém bylo ti přece dáno jméno Urban?“

„Tak jest, otče.“

„Budiž tedy pokoj s tebou, Urbane!“

[^274]: Obrovské závodiště ve starém Římě pro 150 000 diváků, obklopené po obvodu malými krámky.

[^275]: Tržiště.

[^276]: Circus Maximus, obrovské závodiště v Římě.

[^277]: Aemilius – jméno starobylého a slavného patricijského rodu v Římě.

[^278]: Solní silnice, starověká obchodní cesta, počínající od Říma přes sabinské území (hory nedaleko Říma) až po apeninské hory, po níž byla dopravována sůl.

[^279]: Město na severovýchod od Říma.
