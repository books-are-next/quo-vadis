---
title: XXVIII
---

Petronius Vinitiovi:

– Smiluj se, carissime, nenapodobuj ve svých listech ani Lake­demoňanů[^331], ani Julia Caesara. Kdybys aspoň mohl napsati jako on: _Veni, vidi, vici!_[^332] – ještě bych rozumněl lakonismu. Než tvůj list znamená koneckonců: _veni, vidi, fugi_[^333] – že však takové skončení záležitosti jest v rozporu s tvou povahou, že jsi byl raněn a že se s tebou děly věci neobyčejné, potřebuje tvůj list vysvětlení. Očím jsem nevěřil, čta, že onen Lyg zardousil Krotona tak lehce, jako kaledonský[^334] pes zadáví vlka v roklinách hibernských. Ten člověk stojí za tolik zlata, co sám váží, a pouze na něm by záleželo, chce-li se státi milcem Caesarovým. Až se vrátím do města, musím s ním zapřísti bližší známost a dám si jej odlíti v bronzu. Rudobradý pukne zvědavostí, až mu řeknu, že je to podle přírody. Skutečně atletická těla jsou stále vzácnější i v Itálii i v Řecku; o východu nemůže býti ani řeči a Germáni, jakkoliv jsou vzrostlí, mají svaly pokryté tukem a honosí se spíše obrovskostí nežli silou. Vyzvěď od Lyga, je-li výjimkou, či lze-li v jeho vlasti nalézti více lidí jemu podobných. Budeš přece ty nebo já nucen jednou pořádati hry z povinnosti úřední a tu by bylo dobře věděti, kde hledat nejlepší těla.

Než chvála bohům východním i západním, vyšel jsi zdráv z takových rukou! Zachránil ses patrně proto, že jsi patricius a syn konsulův, ale všecko, co tě potkalo, uvádí mne v úžas měrou svrchovanou, i ten hřbitov, na němž ses octl mezi křesťany, i oni sami i jejich zacházení s tebou i následující Lygiin útěk a konečně i jakýsi ten smutek a nepokoj, který vane z tvého krátkého listu. Vysvětli mi to, jelikož mnohým věcem nerozumím, a přeješ-li si pravdy, povím ti zpříma, že nerozumím ani křesťanům, ani tobě, ani Lygii. A nediv se, že já, jejž kromě vlastní osoby zajímá málo věcí na světě, dotazuji se tě na to všecko s takovým chvatem. Přičinil jsem se o to vše, co se přihodilo, a je to tedy poněkud i má záležitost. Piš brzy, neboť nemohu přesně určiti předem, kdy se uvidíme. Ve hlavě Rudobradého se mění úmysly jako jarní větry. Nyní, prodlévaje v Beneventu, má chuť jeti do Řecka přímo a nevrátiti se do Říma. Tigellinus mu však radí, aby se vrátil aspoň na nějakou dobu, ježto lid, jemuž se příliš stýská po jeho osobě (rozuměj: po hrách a chlebu), může se vzbouřiti. Nevím tudíž, jak bude. Zvítězí-li Achaia, snad se nám zachce Egypta. Naléhal bych co nejdůrazněji, abys sem přijel, protože mám za to, že při takovém duševním stavu byly by cestování a naše radovánky lékem, ale mohlo by se státi, že bys nás nezastal. Uvaž však, neměl-li bys raději v takové případnosti si odpočinouti na svých statcích na Sicílii nežli seděti v Římě. Piš mi obšírně o sobě – a buď zdráv! Přání kromě zdraví tentokrát žádných nepřipojuji, neboť, u Polluxe, nevím, čeho ti přáti. –

Vinitius, obdržev tento list, necítil z počátku žádné chuti, aby odpověděl. Měl jakýsi pocit, že nestojí za to, aby odpovídal, že to nikomu v ničem neposlouží a ničeho nerozřeší. Zmocnila se ho omrzelost a vědomí, že žije zbytečně. Kromě toho se mu zdálo, že Petronius mu nerozumí, buď jak buď, a že se událo cosi takového, co je od sebe navzájem oddálilo. Nemohl přijíti ke shodě ani sám u sebe. Vrátiv se ze Zatibří na svou rozkošnou insuli na Carinách, byl ještě zesláblý, vyčerpán, a v prvých dnech zakoušel jakéhosi uklidnění nad odpočinkem, pohodlím a blahobytem, jaký jej obklopoval. Než to uklidnění trvalo krátce. Záhy pocítil, že žije v zahálčivosti, že to všecko, co dosud bylo pro něho zájmem na životě, buďto vůbec pro něho neexistuje, nebo se změnilo do rozměrů sotva postižitelných. Měl pocit, jako by v jeho duši byly přestřiženy struny, které jej dosud spojovaly se životem, a žádné nové že nebyly nataženy. Při myšlence, že by mohl odjeti do Beneventa a pak do Achaie a pohroužiti se do života rozkoše a ztřeštěných výstředností, doznal pocitu prázdnoty. „K čemu? Co mi z toho pojde?“ – toť byly první otázky, které mu proletěly hlavou. Rovněž jej napadlo po prvé v životě, že kdyby odjel, hovor s Petroniem, jeho důvtip, oslnivost, jeho uhlazené vyjadřování myšlenek a výběr trefných slov pro každou ideu mohly by jej nyní nuditi.

Z druhé strany však začala jej nuditi rovněž tak samota. Všichni jeho známí dleli s Caesarem v Beneventu, a proto musil seděti doma sám, s hlavou plnou myšlenek, se srdcem plným pocitů, kterých si nedovedl vysvětliti. Nicméně míval okamžiky, v nichž se domníval, že kdyby mohl s někým rozprávěti o tom všem, co se v něm děje, snad by se mu podařilo, že by to všecko zachytil, spořádal a lépe pronikal. Působením té naděje po několika dnech váhání přece jen se rozhodl, že Petroniovi odpoví, a ačkoliv nebyl si jist, pošle-li mu onu odpověď, vložil ji nicméně do těchto slov:

– Přeješ si, abych psal obšírněji – nuže, dobrá! Budu-li s to, abych to řekl jasněji, nevím, jelikož sám nedovedu rozvázati mnoho uzlů. Podal jsem ti zprávu o svém pobytu mezi křesťany, o jejich skutcích vůči nepřátelům, k nimž měli právo počítati mne i Chilona, a konečně o láskyplnosti, s jakou jsem byl ošetřován, i o zmizení Lygiině. Nikoli, drahý, nebyl jsem ušetřen proto, že jsem syn konsulův! Takových ohledů pro ně není, poněvadž odpustili přece i Chilonovi, ač jsem je sám vybízel, aby jej zakopali v zahradě. To jsou lidé, jakých svět dosud neviděl, a nauka, o jaké svět dosud neslyšel. Nic jiného ti říci nemohu a kdokoli by chtěl je měřiti naším měřítkem – pochybí. Povím ti naproti tomu, že kdybych ležel se zlomenou rukou ve vlastním domě a kdyby mne byli bývali ošetřovali moji lidé, nebo dokonce i má rodina, měl bych arci větší pohodlí, ale nedostalo by se mi ani z poloviny takové péče, jaké se mi dostalo u nich. Věz také, že Lygie je taková jako jiní. Kdyby byla mou sestrou nebo mou chotí, nemohla by mne ošetřovati něžněji. Nejednou mi radost zalévala srdce, neboť jsem se domníval, že jen láska může překypovati takovou něžností. Nejednou jsem lásku vyčetl v její tváři i pohledu a tehdy (uvěříš-li?) mezi těmi prostými lidmi, v chudé jizbě, která jim slouižila zároveň za kuchyni i triclinium, cítil jsem se šťastnější než kdykoli jindy. Ne, nebyl jsem jí lhostejný a ještě dnes připadá mi nemožností, abych smýšlel jinak. A přece táž Lygie tajemně opustila přede mnou příbytek Miriamin. Prosedávám nyní celé dny, maje hlavu opřenu o ruce a přemýšlím, proč tak učinila. Psal jsem ti, že sám jsem se jí nabídl, že ji vrátím Aulům. Odvětila mi arci, že je to již nemožno, jednak proto, že Aulové odjeli na Sicílii, jednak vzhledem k pověstem, jaké se dostávají na Palatin, kolujíce dům od domu prostřednictvím otroků.

Caesar by ji mohl Aulům opět odníti! Zajisté! Věděla přece, že déle na ni již naléhati nebudu, že se vzdávám násilného prostředku, a nemoha přestat ji milovat ni žíti bez ní, uvedu ji do svého domu ověnčenými dveřmi a posadím ji na posvátnou kůži u krbu… A přece prchla! Proč? Nic jí již nehrozilo. Jestliže mne nemilovala, mohla mne odmítnouti. Den předtím jsem poznal zvláštního člověka, jakéhosi Pavla z Tarsu, který se mnou rozmlouval o Kristu a Jeho nauce a hovořil tak důrazně, že mi připadalo, jako by každé jeho slovo mimo jeho vůli obracelo v prach všecky základy našeho světa. Týž člověk mne navštěvoval po jejím útěku a řekl ke mně: ‚Až Bůh otevře oči tvé ke světlu a strhne s nich bělmo jako s mých, tehdy vycítíš, že jednala správně; a tehdy ji snad opět nalezneš!‘ A proto si lámu hlavu nad těmito slovy, jako bych je byl uslyšel z úst Pýthie v Delfách. Chvílemi se mi zdává, že něčemu již rozumím. Oni, milujíce lidi, jsou nepřáteli našeho života, našich bohů a našich zločinů, proto prchla ona ode mne jako od člověka, který patří tomu světu a s nímž by musila sdíleti život, pokládaný od křesťanů za hříšný. Řekneš snad, že když mne mohla odmítnouti, nepotřebovala se vzdalovati. A což, miluje-li také ona mne? V té případnosti chtěla prchnouti před láskou. Při pouhé myšlence na to napadá mne touha, abych rozeslal otroky do všech koutů Říma a rozkázal jim, aby křičeli po domech: ‚Vrať se, Lygie!‘ Ale přestávám rozuměti, proč tak učinila. Já bych jí přece nezbraňoval, aby si věřila ve svého Krista, sám bych mu vystavěl v atriu oltář. Co by mi mohlo škoditi, že bych měl o jednoho boha více, a proč bych neměl v Něho uvěřiti já, který nevěří valně ve staré? Vím s naprostou jistotou, že křesťané nikdy nelhou, a ti tvrdí o Něm, že vstal zmrtvých. Člověk nemohl přece tak udělati. Onen Pavel z Tarsu, který jest římským občanem, ale jako žid zná staré hebrejské knihy, řekl mi, že příchod Kristův byl předpovídán proroky již po celá tisíciletí. To všecko jsou věci kromobyčejné, ale což nejsme obklopeni kromobyčejností ze všech stran? Vždyť se ještě nepřestalo mluviti o Apolloniovi z Tyany! To, co tvrdil Pavel, že není celého sboru bohů, nýbrž že jest jeden, připadá mi rozvážným. Podobně i Seneka je toho názoru a před ním bylo mnoho jiných. Kristus byl, nechal se ukřižovati, aby spasil svět, a vstal z mrtvých. To vše je zcela jisto. Nevidím tudíž příčiny, proč bych se tomu měl vzpírati náhledem opačným nebo proč bych Mu neměl vystavěti oltář, kdybych byl hotov vystavěti jej na příklad Serapidovi? Nepřišlo by mi ani těžko zříci se bohů jiných, protože beztak žádný rozumnější duch v ně nevěří. Ale zdá se, že to všecko křesťanům ještě nepostačuje. Není dosti na tom uctívati Krista, je nutno ještě žíti podle nauky; a tu teprve jako by ses octl na břehu moře, které bylo ti uloženo přebroditi pěšky. Kdybych jim to slíbil, sami by vycítili, že je to prázdný zvuk v mých ústech. Pavel mi to řekl přímo. Ty víš, kterak Lygii miluji, víš, že není nic, čeho bych pro ni neučinil. Ale nemohl bych přece jen ani k její žádosti vyzvednouti na ramena Soracte nebo Vesuv, ani umístiti na dlani Trasimenské jezero[^335], ani proměniti své oči z černých na modré, jaké mají Lygové. Kdyby o to žádala, chtěl bych, ale neleží to v mé moci. Nejsem filosof, ale nejsem ani tak hloupý, jak jsem se ti snad nejednou zdál. Nuže, povím ti tolik: Nevím, kterak si křesťané pomáhají, aby žili, naproti tomu však vím, že kde se začíná jejich nauka, tam se končí římské panování, končí se Řím, končí se život, rozdíl mezi přemoženým a vítězem, bohatým a chudým, pánem a otrokem, končí se úřad, končí se Caesar, zákon i všechen pořádek světa, a místo toho všeho přichází Kristus a jakési milosrdenství, jehož dosud nebývalo, jakási dobrota, nesrovnatelná s lidskými našimi římskými pudy. Mně arci na Lygii záleží více nežli na celém Římě i jeho vládě, a ať se třebas svět propadne, jen když ji budu moci míti ve svém domě! Ale to je zase jiná věc. Jim, křesťanům, nestačí, aby člověk žil ve shodě se svými slovy, je ještě nutno, aby cítil, že tak je to dobře, a aby neměl v duši ničeho jiného. Ale já – bohové jsou mi svědky! – nemohu. Rozumíš, co to znamená? Jest cosi v mé povaze, co se vzpírá tomu učení, a byť má ústa je oslavovala, byť přizpůsobil bych se jeho předpisům, rozum i duše by mi říkaly, že tak činím z lásky pro Lygii, a že kdyby nebylo jí, nic na světě nebylo by mně vzdálenějšího. A podivno, takový Pavel z Tarsu tomu rozumí, rozumí tomu i přes všecku svoji prostotu a nízký původ onen starý theurgos[^336], největší mezi nimi, Petr, jenž byl učedníkem Kristovým. A víš, co dělají? Nuže, modlí se za mne všichni, prosí pro mne o cosi, co nazývají milostí, ale na mne se snáší pouze nepokoj a stále větší stesk po Lygii.

Vždyť jsem ti psal, že odešla tajemně; ale odcházejíc, zanechala mi kříž, který sama upletla z větviček zimostrázu. Probudiv se, nalezl jsem jej u lože. Mám jej nyní v larariu a sám si nedovedu vysvětliti, proč se přece jen k němu přibližuji, jako by v něm bylo cosi božského, totiž s úctou a bázní. Miluji jej, protože jej pletly její ruce, ale přitom i nenávidím, protože nás dělí od sebe. Někdy se mi zdává, že jsou v tom všem jakási kouzla a že theurgos Petr, ačkoli o sobě říká, že je prostý rybář, je větší jak nad Apollonia, tak i nade všechny, kdož byli před ním, a že právě on je tam všecky posedl, Lygii, Pomponii i mne sama.

Píšeš, že v mém předešlém listě je patrný nepokoj a smutek. Smutek je nevyhnutelný, neboť jsem ji opět ztratil, a nepokoj je proto, že se ve mně cosi přece jen změnilo. Pravím ti upřímně, že nic není ve větším rozporu s mou povahou nežli ta nauka, a přece jen od té doby, co jsem se s ní setkal, nemohu se poznati. Jsou to kouzla, či láska…? Kirké[^337] dotykem proměňovala lidská těla, mně pak byla proměněna duše. Jediná snad Lygie mohla tak učiniti či vlastně Lygie pomocí té podivné nauky, kterou vyznává. Když jsem se od nich vrátil domů, nikdo se mne nenadál. Byla domněnka, že jsem v Beneventu a že se nevrátím tak záhy; proto jsem doma zastal nepořádek, zpité otroky a hostinu, kterou si vystrojili v mém tricliniu. Spíše smrti by se byli nadáli nežli mne a méně by se jí byli ulekli. Víš, jak silnou rukou držím svůj dům; a tak všecko, co žilo, vrhlo se na kolena a někteří až omdlévali strachem. A víš, jak jsem se zachoval? Nuže, v prvém okamžiku chtěl jsem volati o důtky a žhavé železo, ale hned potom jal mne jakýsi stud, a uvěřil-li bys – jakýsi soucit s těmi otroky; jsou mezi nimi i staří otroci, které ještě můj děd, M. Vinitius, přivedl za dob Augustových od Rýna. Zamkl jsem se sám do knihovny a tam napadly mne myšlenky ještě podivnější, že totiž po tom, co jsem slyšel a viděl mezi křesťany, nesluší se, abych s otroky zacházel tak, jako jsem zacházel dosud, a že to jsou rovněž lidé. Oni po několik dní chodili ve smrtelných úzkostech, majíce za to, že otálím z té příčiny, abych si vymyslil trest tím krutější; já však jsem jich netrestal a nepotrestal, jelikož jsem nemohl! Svolav je k sobě třetího dne, řekl jsem: Odpouštím vám, vy pak hleďte, abyste horlivou službou vinu napravili! – Na to padli na kolena, zalévajíce se slzami, se vzlykotem vztahujíce ruce a nazývajíce mne pánem i otcem, já pak – prohlašuji ti to se studem – byl jsem rovněž dojat. Připadalo mi, že v tom okamžiku vidím sladkou tvář Lygiinu a její oči, zalité slzami, děkující mi za ten skutek. _A proh pudor!_[^338] Cítil jsem, že i mně zvlhly zraky… Víš, k čemu se ti přiznám? Nuže, bez ní jsem úplně bezradný, mně samotnému je zle, jsem prostě nešťasten a můj smutek je větší, nežli bys tušil… Leč co se týče mých otroků, překvapila mne jedna věc. Odpuštění, jehož se jim dostalo, nejen jich nesvedlo k drzosti, nejen neuvolnilo kázně, nýbrž nikdy jich nenutkal strach ke službě tak spěšné, k jaké je nutkala vděčnost. Nejen mi slouží, nýbrž předstihují se, jak se zdá, v uhadování mých myšlenek; já pak ti to připomínám proto, že když jsem den před odchodem od křesťanů řekl Pavlovi, že by se svět rozpadl jako sud bez obručí, kdyby účinkovalo jeho učení, ten mi odvětil: ‚Silnější obručí jest láska nežli hrůza!‘ A nyní vidím, že v některých případnostech může ten náhled býti oprávněn. Přesvědčil jsem se o tom rovněž i co do poměru ke klientům, kteří dověděvše se o mém návratu, sběhli se, aby mne přivítali. Víš, že jsem k nim nikdy nebyl příliš skoupý, a ještě můj otec choval se k nim ze zásady s vysoka a přiučil mne podobnému chování. Ale teď, vida ony odřené pláště a vyhladovělé tváře, opět jsem doznal jakéhosi pocitu lítosti. Rozkázal jsem, aby jim bylo dáno najíst, oslovil jsem jich několik jejich rodným jménem, několik jsem se jich vyptal na ženu a děti a opět jsem viděl slzy v očích; kromě toho se mi zase zdálo, že Lygie to vidí, že má radost a chválí mne… Začíná-li se můj duch kaliti či mate-li mně láska smysly, nevím, ale vím zato, že mám bez ustání pocit, jako by se na mne zpovzdálí dívala ona, a bojím se učiniti něco takového, co by ji mohlo zarmoutiti nebo uraziti. Takto mi, Caie, byla přece jen proměněna duše a někdy je mi při tom blaze, někdy opět se soužím tou myšlenkou, neboť se obávám, že jsem pozbyl dřívější statečnosti, dřívější energie, a že nejsem již schopen nejen rady, soudu, hostin, nýbrž dokonce i boje. To jsou určitě kouzla! A změnil jsem se do té míry, že ti povím i to, co mi přicházelo na mysl ještě tehdy, když jsem ležel nemocen: že kdyby Lygie byla podobna Nigidii, Poppaei, Crispinille a jiným našim rozvedeným ženám, kdyby rovněž byla tak mrzkou, rovněž tak nemilosrdnou a rovněž tak povrchní jako ony, nemiloval bych jí tak, jako ji miluji. Ale jestliže ji miluji za to, co nás dělí od sebe, domyslíš se, jaký zmatek rodí se v mé duši, v jakých žiji temnotách, jak před sebou nevidím spolehlivých cest a jak dalece nevím, co mám počíti. Může-li býti život srovnáván s pramenem, v mém prameni teče nepokoj místo vody. Žiji nadějí, že snad Lygii spatřím, a někdy se mi zdává, že k tomu dojíti musí… Ale co se mnou bude za rok nebo za dva, nevím a nemohu tušiti. Z Říma neodjedu. Nemohl bych snésti společnosti Augustianů a kromě toho jedinou úlevou v mém smutku a nepokoji jest myšlenka, že jsem blízko Lygie, že prostřednictvím Glauka lékaře, který mi slíbil, že mne navštíví, nebo prostřednictvím Pavla z Tarsu snad se o ní časem něčeho dovím. Nikoli, neopustil bych Říma, kdybyste mi slibovali třebas i správu Egypta! Věz také, že jsem uložil sochaři, aby zpracoval náhrobní kámen pro Gula, kterého jsem zabil v hněvu. Pozdě mi přišlo na mysl, že mne přece nosil na rukou a první mne učil, kterak šíp položiti na luk. Nevím, proč se ve mně vzbudila na něho vzpomínka, podobající se lítosti a výčitkám… Budeš-li překvapen tím, co píši, odpovím ti, že i mne překvapuje to neméně, ale píši ti ryzí pravdu. Buď zdráv!

[^331]: Starověcí obyvatelé Sparty, hlavního města starého Řecka.

[^332]: Přišel jsem, spatřil jsem, zvítězil jsem. Těmito slovy oznámil Julius Caesar své vítězství nad bosporským králem Farnakem roku 47 př. n. l.

[^333]: Přišel jsem, spatřil jsem, utekl jsem.

[^334]: Kaledonie – nynější Švédsko.

[^335]: Největší středoitalské jezero.

[^336]: Člověk, snažící se pohnout vyšší bytosti (bohy nebo démony), aby lidem buď prospěly, nebo škodily.

[^337]: Starořecká pověstná kouzelnice.

[^338]: Ach, jaká hanba!
