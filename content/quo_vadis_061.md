---
title: LVII
---

Zatím se slunce schýlilo k západu; zdálo se, že se rozplyne ve večerních červáncích. Podívaná byla u konce. Davy začaly opouštěti amfitheatr a hrnouti se do města skrze východy, zvané vomitoria. Pouze Augustiani otáleli, čekajíce, až odplují vlny. Celý jejich zástup, opustiv svá místa, shromáždil se u pódia, na kterém se Caesar opět objevil, aby vyslechl pochvaly. Jakkoliv diváci neskrblili vůči němu potleskem hned po skončení písně, jemu to nestačilo, neboť doufal, že to bude nadšení, dostupující až ztřeštěnosti. Marně také nyní zněly pochvalné hymny, marně líbaly vestálky jeho „božské ruce“ a Rubrie se při tom ukláněla tak, že její ryšavá hlava dosahovala k jeho hrudi. Nero nebyl spokojen a nedovedl toho utajiti. Byl také jat podivením a zároveň nepokojem, že Petronius zachovává mlče­ní. Nějaké to pochvalné slovo z jeho úst, které by přitom trefně vyzdvihlo přednosti písně, bylo by mu v této chvíli velikou útěchou. Konečně nemoha vydržeti, pokynul na něho, a když ten vešel na pódium, řekl:

„Mluv…“

Ale Petronius odvětil chladně:

„Mlčím, neboť nemohu nalézti slov. Překonal jsi sám sebe.“

„Tak se zdálo i mně – a přece ten lid…“

„Můžeš-li žádati od míšenců, aby se znali v poesii?“

„Nuže, všiml sis i ty, že mně nebylo poděkováno tak, jak jsem si zasloužil?“

„Protože sis vyvolil nevhodný okamžik.“

„Proč?“

„Protože mozky, začouzené zápachem krve, nemohou pozorně poslouchati.“

Nero zatínal pěsti a odvětil:

„Ach, ti křesťané! Spálili Řím a teď se dopouštějí bezpráví i na mně! Jaké tresty si ještě na ně vymyslím?“

Petronius zpozoroval, že se dal špatnou cestou a že jeho slova setkávají se s výsledkem opačným, nežli jakého zamýšlel dosáhnouti; chtěje tedy obrátiti mysl Caesarovu v jiný směr, naklonil se k němu a zašeptal:

„Tvá píseň je čarokrásná, ale učiním jen jednu poznámku: ve čtvrté řádce třetí sloky metrika trochu pokulhávala.“

A Nero se zapálil ruměncem studu, jako by byl dopaden při ha­neb­ném činu, i pohlédl se strachem a odpověděl rovněž tiše:

„Ty si všeho všimneš…! Vím…! Přepracuji to…! Ale nikdo jiný toho nepostřehl, není-liž pravda? Ty pak, pro smilování boží, nezmiňuj se nikomu… je-li ti – život milý…!“

Nato Petronius svraštil obočí a odpověděl jako v návalu omrzelosti a zošklivění:

„Můžeš mne, božský, odsouditi k smrti, překážím-li ti, ale nestraš mne jí, neboť bohové nejlépe vědí, bojím-li se jí!“

A takto mluvě, začal se dívati Caesarovi přímo do očí, ten pak za chvíli odvětil:

„Nehněvej se…! Víš, že tě mám rád…“

„To je zlé znamení!“ napadlo Petronia.

„Chtěl jsem vás dnes pozvati na hostinu,“ pokračoval Nero, „ale chci se raději zavříti a uhladiti onu prokletou řádku třetí sloky. Kromě tebe mohl si chyby všimnouti ještě Seneka a snad i Secundus Karinas, ale těch se zbavím ihned.“

To praviv, zavolal Seneku a prohlásil mu, že společně s Akratem a Secundem Karinem jej posílá do Itálie a do všech provincií pro peníze, které jim přikazuje vybrati z měst, venkova, z proslulých chrámů, zkrátka odevšad, kde jen možno bude je nalézti nebo vydříti. Seneka však, jenž pochopil, že mu je svěřována činnost lupiče, svatokrádce a zbojníka, bez obalu odmítl.

„Musím jeti na venkov, pane,“ řekl, „a čekati tam na smrt, protože jsem stár a mé nervy postonávají.“

Iberské nervy Senekovy, silnější nežli Chilonovy, snad nepostonávaly, ale jeho zdraví bylo vůbec podryto, neboť vypadal jako stín a hlava mu poslední dobou úplně zbělela.

Nero pohlédnuv na něho, také si pomyslil, že snad nebude dlouho čekati na jeho smrt, i odvětil: „Nechci tě nutiti k cestě, jsi-li nemocen, ale protože z lásky, jakou k tobě chovám, chci tě míti nablízku, nuže, místo abys odjel na venkov, zavřeš se do svého domu a neopustíš ho!“

Pak se dal do smíchu a řekl:

„Až pošlu Akrata a Karina samy, jako bych vlky poslal pro ovce. Koho bych měl ustanoviti nad nimi?“

„Ustanov mne, pane!“ řekl Domitius Afer.

„Nikoli! Nechci přivolati na Řím hněv Merkura, který by se zastyděl za vaše zlodějství! Potřebuji nějakého stoika, jako je Seneka nebo můj nový přítel – filosof Chilon.“

To řka začal se ohlížeti a ptal se:

„A co se stalo s Chilonem?“

Chilon, jenž přišel na čerstvém vzduchu k sobě, vrátil se do amfitheatru k Caesarově písni, přišoural se a řekl:

„Zde jsem, zářivý plode slunce a měsíce! Byl jsem nemocen, ale tvůj zpěv mne uzdravil.“

„Pošlu tě do Achaie,“ řekl Nero. „Ty jistě víš do groše, kolik je tam v každém chrámě!“

„Učiň tak, Die, a bohové ti složí takovou daň, jaké nikdy nikomu nesložili.“

„Učinil bych tak, ale nechci tě připraviti o podívanou na hry.“

„Baale…!“ řekl Chilon.

Augustiani však byli tomu rádi, že se Caesarova nálada zlepšila, začali se smáti a volati:

„Nikoli, pane! Nepřipravuj tohoto statečného Řeka o podívanou na hry!“

„Ale zbav mne, pane, podívané na tato kejhavá, kapitolská housata, jejichž mozky všecky dohromady by se nevešly ani do žaludové číšky,“ odvětil Chilon. „Píši právě, prvorozený synu Apollonův, řecký hymnus na tvoji počest, a proto chci stráviti několik dní ve chrámu Mus, abych je prosil o vnuknutí.“

„Ó, nikoli!“ zvolal Nero. „Rád by ses vykroutil od příštích her. Z toho nebude nic!“

„Přísahám ti, pane, že píši hymnus!“

„Nuže, napíšeš jej v noci! Pros Dianu o vnuknutí, to je přece Apollonova sestra!“

Chilon svěsil hlavu, zlostně se dívaje na přítomné, kteří se znovu začali smáti.

Caesar pak, obrátiv se k Senetiovi a Suiliovi Nerulinovi, řekl:

„Představte si, že z křesťanů, určených pro dnešek, byli jsme s to vypořádati se sotva s polovinou!“

Nato starý Aquilus Regulus, veliký znatel věcí, jež se týkaly amfitheatru, rozmýšlel se chvíli a pak se ozval:

„Ta podívaná, při které vystupují lidé _sine armis et sine arte_[498](#footnote-19288-498), trvá skoro stejně dlouho, ale méně zajímá.“

„Rozkáži, aby jim dána byla zbraň,“ odpověděl Nero.

Ale pověrčivý Vestinus náhle se probral ze zamyšlení a ptal se tajemným hlasem:

„Všimli jste si, že křesťané umírajíce, něco vidí? Vzhlížejí k nebi a umírají, jako by netrpěli. Jsem jist, že cosi vidí…“

To praviv, zvedl oči k hořejšku amfitheatru, nad nímž noc již začala natahovati své hvězdami přeplněné „velarium“. Jiní však odpověděli smíchem a žertovnými poznámkami, co mohou křesťané viděti ve chvíli smrti. Zatím dal Caesar znamení otrokům držícím pochodně a opustil cirk, za ním pak vestálky, senátoři, úředníci a Augustiani.

Byla jasná, teplá noc. Před cirkem ještě se valily davy, zvědavé viděti odjezd Caesarův, ale nějak posupné a zamlklé. Tu a tam se ozval potlesk, ale hned zase utichl. Ze „spoliaria“[499](#footnote-19288-499) bez ustání vyvážely skřípějící vozy zkrvavené mrtvoly křesťanů.

Petronius a Vinitius konali cestu zamlklí. Teprve blízko letohrádku ptal se Petronius:

„Přemýšlel jsi o tom, co jsem ti řekl?“

„Tak jest!“ odvětil Vinitius.

„Věříš, že i pro mne je to nyní záležitost svrchované důležitosti? Musím Lygii osvoboditi proti vůli Caesarově i Tigellinově! Toť zrovna jako boj, ve kterém jsem si umínil zvítěziti. Toť zrovna jako hra, ve které chci vyhráti, byť i na útraty vlastní kůže… Dnešní den mne ještě utvrdil v předsevzetí.“

„Odplatiž tobě Kristus!“

„Uvidíš!“

Takto rozmlouvajíce, stanuli přede dveřmi letohrádku a vystoupili z lektiky. V tom okamžiku přistoupila k nim jakási tmavá postava a ptala se:

„Je někdo z vás šlechetný Vinitius?“

„Ano,“ odvětil tribun. „Co chceš?“

„Jsem Nazarius, Miriamin syn, přicházím z věznice a přináším ti zprávu o Lygii.“

Vinitius položil mu ruku na rameno a při záři pochodní začal se mu dívati do očí, nemoha promluviti ani slova; Nazarius však uhodl otázku, zmírající mu na rtech, a odvětil:

„Je dosud živa. Posílá mne k tobě Ursus, pane, abych ti vyřídil, že se dívka v horečce modlí a opakuje tvé jméno.“

A Vinitius řekl:

„Sláva Kristu, jenž mi ji může vrátiti!“

Potom vzav Nazaria za ruku, zavedl jej do knihovny. Za chvíli však se dostavil i Petronius, aby slyšel jejich rozhovor.

„Nemoc jí uchránila hanby, protože katané se bojí nákazy,“ mluvil mladý hoch. „Ursus i Glaukos lékař bdí nad ní dnem i nocí.“

„Zůstaly strážní hlídky tytéž?“

„Ano, pane, a ona jest v jejich jizbě. Ti vězňové, kteří byli v dolejším vězení, pomřeli všichni horečkou nebo se zadusili puchem.“

„Kdo jsi?“ ptal se Petronius.

„Šlechetný Vinitius mne zná. Jsem syn vdovy, u které bydlila Lygie.“

„A křesťan?“

Hoch se zadíval tázavým zrakem na Vinitia, vida však, že se v tom okamžiku modlí, zvedl hlavu a řekl:

„Tak jest.“

„Jakým způsobem můžeš volně choditi do vězení?“

„Dal jsem se najmouti na odnášení mrtvých těl a učinil jsem tak zúmyslně, abych přispěl ku pomoci svým bratřím a přinášel jim zprávy z města.“

Petronius si začal pozorněji prohlížeti sličnou tvář chlapcovu, jeho modré oči a černé, bujné vlasy, načež se ptal:

„Z jaké země pocházíš, jinochu?“

„Jsem Galilejec, pane?“

„Přál by sis, aby Lygie byla vysvobozena?“

Hoch pozvedl oči k nebi.

„I kdybych měl sám potom zemřít!“

Vtom se Vinitius přestal modliti a pravil:

„Vyřiď hlídkám, aby ji položily do rakve, jako by již zemřela. Opatři pomocníky, kteří ji v noci vynesou společně s tebou. Blízko ‚Páchnoucích jam‘ naleznete lidi, kteří budou čekati s lektikou a jimž rakev odevzdáte. Hlídkám ode mne slib, že jim dám tolik zlata, kolik ho každý v plášti bude s to unésti.“

A když takto mluvil, jeho tvář ztratila obvyklou otupělost; probudil se v něm voják, jemuž naděje vrátila dřívější energii.

Nazarius zahořel radostí, a zvednuv ruce, zvolal:

„Kéž ji Kristus uzdraví, neboť bude vysvobozena!“

„Myslíš, že budou hlídky souhlasiti?“ ptal se Petronius.

„Ti, pane? Jen kdyby věděli, že je za to nepotká trest a muka!“

„Tak jest!“ řekl Vinitius. „Strážní hlídky chtěly souhlasiti i s jejím útěkem, tím spíše tedy ji nechají vynésti jako nebožku.“

„Je tam sice člověk,“ pravil Nazarius, „který zjišťuje žhavým železem, jsou-li těla, která vynášíme, mrtva. Ale ten bere třebas i několik sestercií za to, aby se železem nedotkl tváře nebožtíků. Za jeden aureus dotkne se rakve, ne těla.“

„Vyřiď mu, že dostane plnou ‚capsu‘ aureů,“ řekl Petronius. „Ale zdaž se ti podaří, aby sis opatřil spolehlivé pomocníky?“

„Podaří se mi opatřit takové, kteří by za peníze prodali vlastní ženy i děti.“

„Kde je najdeš?“

„V samé věznici nebo ve městě. Strážní hlídky, až budou jednou podplaceny, zavedou dovnitř, koho se jim zlíbí.“

„Pak tedy zavedeš jako zjednaného pomocníka mne!“ řekl Vini­tius.

Ale Petronius začal jej varovati s plnou rozhodností, aby tak nečinil. Praetoriáni by jej mohli poznati třebas i přestrojeného, a všecko by mohlo býti zmařeno.

„Ani ve věznici, ani u ‚Páchnoucích jam’,“ pravil. „Je nutno, aby všichni, i Caesar i Tigellinus, byli přesvědčeni, že je nebožkou, jinak by okamžitě nařídili stíhání. Podezření můžeme uspati pouze tím způsobem, že až bude vyvezena do hor Albských nebo dále, na Sicílii, zůstaneme my v Římě. Teprve za týden či za dva ty onemocníš a obešleš si Neronova lékaře, který ti nařídí, abys jel do hor. Pak se shledáte a potom…“

Tu se na chvíli zamyslil, ale pak, mávnuv rukou, řekl:

„Potom snad nadejdou jiné doby.“

„Kéž se Kristus nad ní slituje!“ řekl Vinitius. „Ty hovoříš o Sicílii, kdežto ona je nemocna a může zemříti…“

„Zavezeme ji zatím někam blíže. Ji vyléčí sám vzduch, jen když ji vyprostíme z vězení. Nemáš na horách nějakého pachtýře, jemuž bys mohl důvěřovati?“

„Zajisté! Mám! Ano!“ rychle odpověděl Vinitius. „Je tam blíže Coriol[500](#footnote-19288-500) na horách spolehlivý člověk, jenž mne nosíval na rukou, když jsem byl ještě dítětem a který mne má dosud rád.“

Petronius mu podal destičky.

„Napiš mu, aby se zítra sem dostavil. Vyšlu neprodleně rychlého posla.“

To praviv, zavolal představeného atria a vydal mu přiměřené rozkazy. Za několik okamžiků nato vydal se jízdný otrok před nocí na cestu do Coriol…

„Rád bych,“ řekl Vinitius, „aby ji Ursus provázel na cestě… Byl bych klidnější…“

„Pane,“ řekl Nazarius, „je to člověk nadlidské síly, který vyláme mříže a půjde za ní. Nad strmou, vysokou stěnou jest jedno okno, pod nímž hlídka nestojí. Přinesu Ursovi provaz a to ostatní si provede on sám.“

„U Herkula!“ řekl Petronius. „Ať se tamodtud dostane, jak se mu zlíbí, ale ne společně s ní a ne dva nebo tři dni po ní, protože by šli za ním a odkryli její útočiště. U Herkula, což chcete zničiti sebe i ji? Zakazuji vám, abyste se mu zmínili o Coriolách, jinak si myji ruce.“

Oba uznali oprávněnost jeho poznámky a odmlčeli se. Potom se Nazarius začal loučiti, slibuje, že přijde zítra na úsvitě.

Doufal, že se dorozumí se strážními hlídkami ještě této noci, ale dříve si chtěl odběhnouti k matce, která pro nejisté a hrozné doby neměla o něho ani na chvíli pokoje. Rozhodl se, že pomocníka nebude hledati ve městě, nýbrž že si najde a podplatí jednoho z těch, kteří společně s ním vynášeli mrtvoly z věznice.

Nicméně ještě před samým odchodem se zastavil, a vzav Vinitia stranou, začal mu šeptati:

„Pane, nezmíním se o našem záměru nikomu, ani matce ne, ale apoštol Petr slíbil, že k nám přijde z amfitheatru, a tomu řeknu vše.“

„Můžeš v tomto domě mluviti nahlas,“ odpověděl Vinitius. „Apoštol Petr byl v amfitheatru s lidmi Petroniovými. Ostatně, půjdu s tebou sám.“

A dal si podati otrocký plášť, načež vyšli.

Petronius si zhluboka oddychl.

„Přál jsem si,“ uvažoval, „aby Lygie zemřela horečkou, protože pro Vinitia by to bylo nejméně strašlivo. Ale teď jsem hotov obětovati Aeskulapovi za její uzdravení zlatou trojnožku… Ach, ty Ahenobarbe, chceš si uspořádati divadlo z bolesti milencovy! A ty, Augusto, záviděla jsi napřed krásu té dívce a teď bys ji pozřela třebas na syrovo proto, že zahynul tvůj Ruffius… A ty, Tigelline, chceš ji zničiti mně na zlost…! Pravím vám, že vaše oči jí nespatří v aréně, poněvadž buďto zemru vlastní smrtí, nebo vám ji vyrvu jako psům z tlamy… A vyrvu ji tak, že nebudete o tom věděti; a potom, kdykoli se na vás podívám, tolikrát si pomyslím: Hle, tupohlavci, na které vyzrál Petronius…!“

A maje radost sám ze sebe, přešel do triclinia, kde společně s Eunike lehl si k večeři. Lektor jim po tu dobu předčítal selanky z Theokrita[501](#footnote-19288-501). Venku přihnal vítr mraky směrem od Soracte a náhlá bouře porušila ticho klidné letní noci. Občas rozléhal se na sedmi pahorcích rachot hromu, oni pak, ležíce vedle sebe u stolu, naslouchali idylickému básníkovi, jenž ve zpěvním dórském nářečí opěval lásku pastýřů, a pak uklidněni chystali se ke sladkému odpočinku.

Ale ještě předtím vrátil se Vinitius. Petronius, dověděv se o jeho návratu, zašel k němu a ptal se:

„Nu, což…? Neuradili jste se o něčem novém? Odešel Nazarius již do věznice?“

„Ano,“ odpověděl mladý člověk, rozhrnuje si vlasy, promočené na dešti. „Nazarius odešel, aby se dorozuměl se strážními hlídkami, a já jsem se sešel s Petrem, jenž mi uložil, abych se modlil a věřil.“

„Pak je to dobře. Půjde-li všecko zdárně, bude možno osvoboditi Lygii příští noci…“

„Pachtýř s lidmi jistě tu bude na úsvitě.“

„To je krátká cesta. Odpočiň si nyní!“

Ale Vinitius poklekl ve svém cubiculu a začal se modliti.

O východu slunce přibyl od Coriol pachtýř Niger, přiváděje s sebou ve smyslu pokynu Vinitiova mezky, lektiku a čtyři spolehlivé lidi, vybrané z britanských otroků, a ty ostatně nechal z opatrnosti v hospodě na Subuře.

Vinitius, který bděl celou noc, vyšel mu vstříc, ten pak se zarazil při pohledu na mladého muže, a líbaje mu ruce i oči, řekl:

„Drahý, jsi snad nemocen nebo snad ti zármutek vysál krev z obličeje? Vždyť jsem tě sotva mohl poznat na první spatření!“

Vinitius jej odvedl do vnitřního sloupoví, zvaného xystus, a tam jej zasvětil do tajemství. Niger poslouchal s napjatou pozorností a na jeho suché, opálené tváři bylo zjevno veliké pohnutí, které se ani nesnažil opanovati.

„Ona je tedy křesťanka?“ zvolal.

A začal zkoumavě hleděti Vinitiovi do tváře; ten patrně uhodl, na co se ho táže venkovanův zrak, neboť odvětil:

„I já jsem křesťan…“

Tehdy se v očích Nigrových zaleskly slzy; chvíli mlčel, potom zdvihnuv ruce, pravil:

„Ó, díky tobě, Kriste, že Jsi sňal bělmo s očí mně na světě nejdražších!“

Pak objal hlavu Vinitiovu, a vzlykaje štěstím, začal líbati jeho čelo.

Za chvíli potom přišel Petronius, přiváděje s sebou Nazaria.

„Šťastné zprávy!“ řekl zdaleka.

Zprávy byly opravdu příznivé. Předně se zaručoval Glaukos lékař za život Lygie, jakkoliv měla touž vězeňskou horečku, na kterou v Tullianu i po jiných věznicích zmírala denně sta lidí. Co se týče strážních hlídek a člověka, jenž zjišťoval smrt žhavým železem, nebylo nejmenších obtíží. Pomocník Attys byl již rovněž získán.

„Udělali jsme otvory do rakve, aby nemocná mohla dýchati,“ řekl Nazarius. „Všecko nebezpečí je v tom, aby nezasténala nebo neozvala se v okamžiku, až budeme přecházet mimo praetoriány. Ale je velice zesláblá a od rána leží se zavřenýma očima. Ostatně, Glaukos jí dá uspávací nápoj, který sám připraví z léků, jež přinesu z města. Víko rakve nebude přibito. Nadzvedněte je lehce a vezmete nemocnou do lektiky, my pak položíme do rakve podlouhlý pytel s pískem; ten mějte připraven.“

Vinitius, naslouchaje těmto slovům, byl bled jako stěna, ale naslouchal s pozorností tak napjatou, že se zdálo, jako by napřed uhadoval, co Nazarius má říci.

„Nebudou z věznice vynášena nějaká jiná těla?“ tázal se Petronius.

„Za dnešní noci zemřelo asi dvacet lidí a do večera jich zemře ještě několik,“ odvětil hoch, „musíme však jít s celým průvodem, ale budeme se loudat, abychom zůstali pozadu. Na první zatáčce můj společník naschvál začne kulhat. Tím způsobem zůstaneme hodně za ostatními. Vy na nás čekejte u malého chrámečku Libitinina. Kéž by Bůh dopřál noci co nejtmavší!“

„Bůh dopřeje!“ řekl Niger. „Včera byl jasný večer, ale pak se náhle strhla bouře. Dnes je nebe opět jasné, ale od rána je parno. Každé noci budou nyní deště a bouře.“

„Půjdete bez světel?“ ptal se Vinitius.

„Jen vpředu jsou neseny pochodně. Buďte, děj se co děj, u chrámu Libitinina, až se setmí, ačkoliv obyčejně vynášíme mrtvoly teprve před samou půlnocí.“

Odmlčeli se i bylo slyšeti jen zrychlený dech Vinitiův.

Petronius se k němu obrátil.

„Řekl jsem včera,“ pravil, „že by bylo nejlépe, kdybychom oba zůstali doma. Nyní však vidím, že mně samému nebude možno poseděti na místě… Ostatně, kdyby šlo o únos, bylo by nutno míti se tím více na pozoru, ale když budou Lygii vynášeti jako nebožku, zdá se, že nejmenší podezření nevznikne v ničí hlavě.“

„Ano, ano!“ odpověděl Vinitius. „Musím tam býti! Sám ji vyjmu z rakve…“

„Až jednou bude v mém domě u Coriol, jsem za ni odpověděn já!“ řekl Niger.

Tím byla rozmluva skončena. Niger se odebral do hospody ke svým lidem. Nazarius, vzav pod tuniku měšec se zlatem, vrátil se do věznice. Pro Vinitia začal den plný nepokoje, horečky, úzkostí a očekávání.

„Podnik se musí zdařiti, protože je dobře promyšlen,“ řekl mu Petronius. „Lépe nebylo ani možno všecko to sestaviti. Musíš se tvářiti zarmoucen a choditi ve tmavé tóze. Ale cirku neopouštěj! Ať každý tě vidí…! Je to všecko tak promyšleno, že nemůže býti zklamání. Ale jsi sobě plně jist svým pachtýřem?“

„Je to křesťan,“ odvětil Vinitius.

Petronius pohlédl na něho s údivem, potom jal se krčiti rameny a mluviti jako sám k sobě:

„U Polluxe, jak se to šíří! A jak se to drží lidských duší…! Pod takovou hrůzou by se lidé rázem zřekli všech bohů římských, řeckých i egyptských. Je to však podivno…! U Polluxe…! Kdybych věřil, že na světě ještě něco závisí na našich bozích, slíbil bych teď každému po šesti bílých býcích a kapitolskému Jovišovi dvanáct… Ale ani ty nešetři sliby svému Kristovi…!“

„Oddal jsem Mu duši!“ odvětil Vinitius.

A rozešli se. Petronius vrátil se do cubicula. Vinitius odešel zpovzdálí se dívat na věznici, tamodtud pak se odebral až na svah vatikánského pahorku, do oné chaty fossorovy, ve které z rukou apoštolových dostalo se mu křtu. Zdálo se mu, že v této chatě vyslyší jej Kristus spíše než kdekoli jinde; naleznuv ji tedy a vrhnuv se k zemi, napjal všecky své síly zbolestnělé duše v modlitbě za slitování a pohroužil se do ní tak, že zapomněl, kde jest a co se s ním děje.

Odpoledne probudil ho již hlahol trub, přicházející směrem od Neronova cirku. Tehdy vyšel z chaty a začal se kolem rozhlížeti, maje oči osvěženy snem. Venku bylo vedro a ticho, rušené jen občas zvukem kovu, zato však bez ustání cvrčením polních koníků. Vzduch se stal parným; nebe nad městem bylo ještě modré, ale směrem k sabinským horám kupila se nízko na pokraji obzoru tmavá mračna.

Vinitius vrátil se domů. V atriu čekal na něho Petronius.

„Byl jsem na Palatině,“ řekl. „Ukázal jsem se tam zúmyslně a zasedl potom dokonce i ke kostkám. U Anitia je večer hostina; ohlásil jsem, že přijdeme, ale až po půlnoci, protože dříve se musím vyspati. Také se dostavím a bylo by dobře, kdybys přišel i ty.“

„Což nemohou dojíti nějaké zprávy od Nigra nebo Nazaria?“ ptal se Vinitius.

„Ne. Spatříme se s nimi až o půlnoci. Všiml sis, že se schyluje k bouři?“

„Ano.“

„Zítra má býti představení s ukřižovanými křesťany. Déšť to však snad překazí.“

To řka, přistoupil, a dotknuv se ramene Vinitiova, řekl:

„Jí však nespatříš na kříži, nýbrž v Coriolách. U Kastora, nedal bych okamžiku, ve kterém ji vysvobodíme, za všecky gemy v Římě! Večer se již blíží…“

Večer se opravdu blížil a tma začala zahalovati město dříve nežli obyčejně, a to od mraků, které zahalily celý obzor. S příchodem večera snesl se vydatný déšť, který vypařuje se na kamenné dlažbě, rozpálené denním žárem, naplnil ulice města mlhou. Pak se střídavě hned všecko tišilo, hned zase dostavovaly se krátké lijáky.

„Pospěšme si!“ řekl konečně Vinitius. „Pro bouři mohou býti z věznice vyvezena těla dříve.“

„Je čas!“ odpověděl Petronius.

A vzavše si gallské pláště s kápěmi, vyšli dvířkami od zahrady na ulici. Petronius také se ozbrojil krátkým římským mečem, zvaným „sica“, který vždycky brával s sebou na noční výpravy.

Město bylo prázdné, že byla bouřka. Občas protrhly blesky mračna, oslnivým světlem ozařujíce zdi nově vystavěných nebo teprve stavěných domů a mokré kamenné desky, jimiž byly ulice vydlážděny. Při takovém světle spatřili konečně po dosti dlouhé cestě kopec, na němž stál malý chrámeček Libitinin, a pod kopcem skupinu skládající se z mezků a koní.

„Nigre!“ tiše zvolal Vinitius.

„Tu jsem, pane!“ ozval se hlas za deště.

„Je všecko připraveno?“

„Tak jest, drahý! Jak se setmělo, byli jsme na místě. Ale schovej se do nějakého úkrytu, jinak zmoknete na nit. Jaká to bouře! Myslím, že přijde krupobití.“

Obava Nigrova se opravdu splnila, poněvadž zakrátko se začaly sypati kroupy, z počátku drobné, potom stále větší a hustší… Vzduch se ihned ochladil.

Oni pak, stojíce v úkrytu, chráněni proti větru a ledovým kroupám, rozmlouvali sníženými hlasy.

„I kdyby nás někdo viděl,“ řekl Niger, „nebude jat žádným podezřením, protože vypadáme jako lidé, kteří chtějí přečkat bouři. Ale bojím se, aby vynášení mrtvol nebylo odloženo na zítřek.“

„Krupobití nebude dlouho trvati,“ řekl Petronius. „Musíme čekati, třebas i do úsvitu.“

Čekali tedy, naslouchajíce, nedoletí-li k nim ohlas průvodu. Krupobití přešlo opravdu, ale hned nato začal šuměti liják. Chvílemi se strhoval vítr a přinášel směrem od Páchnoucích jam hrozný puch rozkládajících se těl, která byla zahrabávána mělce a nedbale.

Vtom Niger řekl:

„Vidím v mlze světélko… jedno, dvě, tři… To jsou pochodně!“

A obrátil se k lidem:

„Dbejte, aby mezci nehýkali…!“

„Přicházejí!“ řekl Petronius.

Světla se vskutku stávala jasnější. Za chvíli bylo již možno rozeznati plameny pochodní, plápolající na větru.

Niger se začal křižovati a modliti. Zatím posupný průvod přitáhl blíže a konečně, dostihnuv chrámečku Libitinina, se zastavil. Petronius, Vinitius a Niger přitiskli se mlčky ke kopci, nerozumějíce, co to znamená. Ale ti tam se zastavili pouze proto, aby si obvázali tváře a ústa šátky na ochranu proti dusivému zápachu, který u samých „puticulí“ nebylo prostě možno snésti, načež vyzvedli nosítka a ubírali se dále.

Jediná jen rakev zastavila se proti chrámečku. Vinitius k ní chvátal, za ním Petronius, Niger a dva britanští otroci s lektikou.

Nežli však doběhli, dal se ve tmě slyšeti Nazariův hlas, plný bolesti:

„Pane, dívka byla přenesena i s Ursem do esquilinského vězení… Neseme jiné tělo! Dívka byla odvlečena před půlnocí…!!!“

  

Petronius, vrátiv se domů, byl zamračen jako bouře a ani se nepokoušel, aby Vinitia těšil. Chápal, že na vysvobození Lygie z esquilinských sklepení nelze ani ve snách pomysliti. Tušil, že dívka byla pravděpodobně přenesena z Tulliana proto, aby nezemřela horečkou a neunikla amfitheatru, jenž jí byl usouzen. Ale právě to bylo důkazem, že byla pod dozorem a hlídána přísněji nežli ostatní. Petroniovi bylo do hloubi duše líto i jí i Vinitia, ale kromě toho byl zmítán ještě myšlenkou, že se mu po prvé v životě cosi nezdařilo a že po prvé v boji byl přemožen.

„Štěstěna mne opouští, jak se zdá!“ mluvil k sobě. „Ale bohové se mýlí, domnívají-li se, že budu souhlasiti s životem, jako na příklad jest tohoto.“

Tu pohlédl na Vinitia, který se rovněž díval na něho rozšířenými zraky.

„Co je ti? Máš horečku?“ řekl Petronius.

Ten pak odpověděl jakýmsi zvláštním, zlomeným a pomalým hlasem, jaký mívá nemocné dítě:

„A já věřím, že mi ji může vrátiti On!“

Nad městem tichl poslední rachot bouře.

[498](#footnote-19288-498-backlink) Beze zbraní a bez umění.

[499](#footnote-19288-499-backlink) Svlékárna ve starořímském amfiteátru, kde býval padlým gladiátorům svlékán šat a zbraň a kde byli, pokud ještě žili, dobíjeni.

[500](#footnote-19288-500-backlink) Starořímské město ve střední Itálii.

[501](#footnote-19288-501-backlink) Starořecký básník ze 3. st. př. n. l.
