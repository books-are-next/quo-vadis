---
title: XXXVIII
---

Vinitius Lygii:

– Byla jsi někdy, drahá, s Auly v Antiu? Ne-li, budu šťasten, až ti je někdy ukáži. Již od Laurenta se táhnou pobřežím letohrádky, jeden za druhým, a samo Antium – toť nekonečná řada paláců a portyků, jejichž sloupy se za pohody shlížejí ve vodě. I já zde mám sídlo, hned u vody, s olivovým hájem a lesem cypřišů za letohrádkem, a když si pomyslím, že se to sídlo stane jednou tvým, jeho mramory připadají mi bělejší, zahrady stinnější a moře lazurovější. Ó, Lygie, kterak dobře jest žíti a milovati! Starý Menikles, jenž tu vede správu letohrádku, nasázel na lukách pod myrtami shluky kosatců a při pohledu na ně přišel mi na mysl dům Aulů, vaše impluvium i vaše zahrada, ve které jsem s tebou sedával. I tobě budou ty kosatce připomínati rodinný dům, a proto jsem jist, že budeš míti Antium i ten letohrádek ráda. Hned po příchodu jsme dlouho rozmlouvali s Pavlem při prandiu. Mluvili jsme o tobě a pak začal on vyučovati, já pak jsem dlouho poslouchal a řeknu ti jen tolik, že kdybych uměl psáti jako Petronius, ještě bych nedovedl vylíčiti tobě vše, co mi prošlo myslí i duší. Nenadál jsem se, že může býti na světě ještě takové štěstí, krása a klid, o nichž lidé dosud nevědí. Ale to vše si schovávám k rozmluvě s tebou, až zavítám do Říma v první volné chvíli. Rci mi, jak může země nositi na sobě pospolu takové lidi, jako jest apoštol Petr, jako jest Pavel z Tarsu a Caesar! Ptám se proto, že jsem večer po vyučování Pavlově strávil u Nerona, a víš, co jsem tam slyšel? Nuže, napřed on sám četl své básnické dílo o zboření Troje a začal bědovati, že nikdy neviděl hořícího města. Záviděl Priamovi a nazýval jej šťastným člověkem právě proto, že se mohl dívati na požár a zkázu vlastního města. Na to řekl Tigellinus: ‚Rci slovo, božský, a vezmu pochodně, a nežli uplyne noc, spatříš hořící Antium!‘ Ale Caesar jej nazval hlupákem. ‚Kam bych zajížděl dýchat mořský vzduch – řekl – a ochraňovat hlas, jímž mne obdařili bohové a o který, jak se tvrdí, musím pečovati pro dobro lidu? Což mi neškodí Řím, což dusivé výpary ze Subury a Esquilina[405](#footnote-19288-405) nevyvolávají u mne chrapot a což hořící Řím by neposkytoval stokrát nádhernější a tragičtější podívané nežli Antium?‘ Tu všichni začali mluviti, jakou neslýchanou tragédií by byl obraz takového města, které si podmanilo svět a nyní mělo by býti změněno v hromadu šedého popela. Caesar prohlásil, že by jeho básnické dílo vyniklo pak nad písně Homérovy, a pak jal se mluviti, jak by město znovu vystavěl a jak by se pozdější věky jistě obdivovaly jeho dílu, proti němuž by do pozadí ustupovala všecka ostatní díla lidská. Tehdy zpití besedníci začali volati: ‚Učiň tak! Učiň!‘ a on řekl: ‚Musil bych míti věrnější a oddanější přátele!‘ Přiznávám se, že naslouchaje tomu, byl jsem hned pln nepokoje, protože jsi v Římě ty, _carissima_. Sám se nyní směji těm obavám a myslím, že Caesar ani Augustiani, ačkoli jsou to ztřeštěnci, neodvážili by se dopustiti se takového šílenství, a přece jen – hleď, jak se člověk bojí o svou lásku! – přece jen bych raději chtěl, aby Linův dům nestál v úzké, zatiberské uličce a ve čtvrti, která jest obývána cizími příslušníky, jichž by v té případnosti bylo méně dbáno. Pro mne by samy palatinské paláce nebyly příbytkem tebe důstojným, a proto bych si taktéž přál, aby ti nic nechybělo z oněch zdob a z onoho pohodlí, jimž jsi přivylda od dětství. Přestěhuj se do domu Aulů, má Lygie! Mnoho jsem o tom uvažoval. Kdyby Caesar byl v Římě, zpráva o tvém návratu mohla by se opravdu dostati na Palatin prostřednictvím otroků, obrátiti k tobě pozornost a míti vzápětí tvé pronásledování za to, že ses opovážila jednat proti vůli Caesarově. Ale on zde zůstane v Antiu dlouho, a nežli se vrátí, přestanou o tom otroci dávno mluviti. Linusa i Ursus mohou bydliti s tebou. Ostatně, žiji nadějí, že nežli Palatin spatří Caesara, ty, božská, budeš bydliti již ve vlastním domě na Carinách. Blahoslaven budiž den, hodina a chvíle, kdy překročíš můj práh, a jestliže Kristus, jejž učím se vyznávati, to způsobí, budiž blahoslaveno i jméno Jeho. Budu Mu sloužiti a dám za Něho krev i život. Neříkám to dobře: budeme sloužiti Jemu oba, dokud nám stačí příze života. Miluji tě a pozdravuji z té duše! –

[405](#footnote-19288-405-backlink) Jeden ze sedmi pahorků starého Říma.
