---
title: LXV
---

Jednoho večera navštívil Petronia senátor Scevinus a dal se s ním do dlouhé rozmluvy o těžkých časech, v nichž oba žili, a o Caesarovi. Mluvil tak zpříma, že Petronius, ač s ním byl příbuzný, začal se míti na pozoru. Naříkal si, že svět kráčí křivě a bezhlavě, že všecko, vezme-li se to celkem, musí skončiti nějakou pohromou, ještě strašlivější, nežli byl požár Říma. Mluvil, že dokonce i Augustiani jsou roztrpčeni, že Fenius Ruffus, druhý praefekt praetoriánů, snáší s největším sebezapřením hnusnou vládu Tigellinovu a že celý rod Senekův jest uváděn ve svrchované napětí chováním Caesarovým jak vůči starému mistrovi, tak i Lucanovi. Nakonec začal se zmiňovati o nespokojenosti lidu, ano, i praetoriánů, jejichž značné části dovedl si Fenius Ruffus získati.

„Proč to říkáš?“ ptal se ho Petronius.

„Ze starostlivosti o Caesara,“ odpověděl Scevinus. „Mám vzdáleného příbuzného mezi praetoriány, jenž se jmenuje Scevinus jako já, a jeho prostřednictvím je mi známo, co se děje v táboře… Nechuť se vzmáhá i tam… Kaligula, podívej se, byl také šílenec, ale hleď, co se stalo! Nuže, našel se Cassius Chaerea… Byl to hrozný čin a není zajisté mezi námi nikoho, kdo by jej pochválil, a přece jen Chaerea zbavil svět netvora.“

„Neboli,“ odvětil Petronius, „říkáš toto: ‚Já Chaerey nechválím, ale byl to znamenitý člověk, a kéž by nám bohové dali takových co možná nejvíce!‘“

Ale Scevinus změnil hovor a začal znenadání chváliti Pisona. Oslavoval jeho rod, jeho šlechetnost, jeho náklonnost k ženě a konečně rozum, klid a zvláštní dar, jak získávati lidí.

„Caesar je bezdětek,“ řekl, „a všichni spatřují nástupce v Pisonovi. Také by mu jistě každý pomohl z té duše, aby se ujal vlády. Má jej rád Fenius Ruffus, rod Annaeův je mu všecek oddán. Plautius Lateranus i Tullius Senetio skočili by pro něho do ohně. Zrovna tak i Natalis i Sub­rius Flavius i Sulpitius Asper i Atranius Quinetianus, ano, i Vestinus.“

„Ten poslední nebude Pisonovi valně platen,“ odvětil Petronius. „Vestinus bojí se vlastního stínu.“

„Vestinus bojí se snů a duchů,“ odvětil Scevinus, „ale je to člověk snaživý, jenž má býti právem jmenován konsulem. A že je v duchu proti pronásledování křesťanů, toho mu nesmíš míti ve zlé, poněvadž i tobě záleží na tom, aby to řádění přestalo.“

„Ne mně, nýbrž Vinitiovi,“ řekl Petronius. „Kvůli Vinitiovi chtěl bych zachrániti jednu dívku, ale nemohu, protože jsem upadl u Ahenobarba v nemilost.“

„Jakže? Nepozoruješ, že se Caesar s tebou opět sbližuje a začíná s tebou rozprávěti? A řeknu ti, proč. Nuže, chystá se zase do Achaie, kde má zpívati řecké písně vlastní skladby. Hoří touhou po té cestě, ale přitom se třese při myšlence na jízlivou náladu Řeků. Domnívá se, že může dosáhnouti buďto nejvyššího triumfu, nebo největšího nezdaru. Potřebuje dobré rady a ví, že nikdo mu nemůže dáti lepší nežli ty. To je příčina, proč zase nabýváš přízně.“

„Mohl by mne nahraditi Lucanus.“

„Rudobradý ho nenávidí a přísahal mu v duši smrt. Hledá jen záminku, protože on vždycky hledá záminky. Lucanus chápe, že bude nutno si pospíšiti.“

„U Kastora!“ řekl Petronius. „Dost možná. Ale měl bych ještě jeden prostředek, abych došel opět přízně.“

„Jaký?“

„Opakovati Rudobradému to, co jsi před chvílí řekl mně.“

„Neřekl jsem ničeho!“ zvolal s nepokojem Scevinus.

Petronius mu položil ruku na rameno.

„Nazval jsi Caesara šílencem, předpovídal jsi nástupnictví Piso­novo a řekl jsi: ‚Lucanus chápe, že je nutno si pospíšiti.‘ S čím si to chcete pospíšiti, carissime?“

Scevinus zbledl a chvíli dívali se oba sobě do očí.

„Nebudeš to opakovati!!“

„U kyčlí Kypridiných, jak dobře mne znáš! Nikoli, nebudu opakovati! Ničeho jsem neslyšel, ale ani nechci slyšeti… Rozumíš? Život je příliš krátký, aby stál nějaký podnik za to. Jen tě prosím, abys navštívil dnes Tigellina a hovořil s ním stejně dlouho jako se mnou, o čem chceš!“

„Proč?“

„Proto, abych, řekne-li mi jednou Tigellinus: ‚Scevinus byl u tebe,‘ – mohl mu odpověděti: ‚Téhož dne byl také u tebe!‘“

Scevinus slyše to, zlomil hůl ze sloní kosti, kterou měl v ruce, a odvětil:

„Ať zlé kouzlo postihne tuto hůl! Zajdu dnes k Tigellinovi a potom na hostinu k Nervovi. Však zajdeš tam i ty? Buď jak buď – na shledanou pozítří v amfitheatru, kde vystoupí poslední křesťané…! Na shledanou!“

„Pozítří!“ opakoval Petronius, osaměv. „Není tedy času nazbyt! Ahenobarbus mne opravdu potřebuje v Achai, nuže, snad spoléhá na mne!“

A rozhodl se, že to zkusí s posledním prostředkem.

Při hostině u Nervy Caesar vskutku sám požádal Petronia, aby si lehl vedle něho, poněvadž si chtěl s ním pohovořiti o Achai a o městech, v nichž by mohl vystoupiti s nadějí na největší úspěch. Šlo mu nejvíce o Athéňany, kterých se bál. Ostatní Augustiani naslouchali té rozmluvě velmi pozorně, aby zachytivše drobty z názorů Petroniových, vydávali je pak za své vlastní.

„Zdá se mi, že jsem dosud nežil,“ řekl Nero, „a že se narodím teprve v Řecku.“

„Narodíš se k nové slávě a nesmrtelnosti!“ odvětil Petronius.

„Doufám, že se tak stane a že se Apollo neukáže závistivcem. Vrátím-li se s triumfem, obětuji mu hekatombu, jaké dosud neměl žádný bůh.“

Scevinus počal opakovati báseň Horácovu:

„Sic te diva potens Cypri,  
sic fratres Helenae, lucida sidera,  
ventorumque regat Pater…“[512](#footnote-19288-512)

„Koráb již kotví v Neapoli,“ řekl Caesar. „Rád bych odjel třebas již zítra.“

Nato se Petronius zvedl, a hledě Neronovi přímo do očí, řekl:

„Dovolíš, božský, abych dříve uspořádal svatební hody, na které pozvu tebe před ostatními.“

„Svatební hody? Jaké?“ ptal se Nero.

„Na počest sňatku Vinitiova s dcerou krále Lygů a tvou chráněnkou, jež byla zástavou. Je sice právě ve vězení, ale předně nemůže býti vězněna jako žena rukojmí, a za druhé, sám jsi dovolil Vinitiovi, aby ji pojal za choť. A poněvadž tvá rozhodnutí jsou neodvolatelná jako rozhodnutí Diova, rozkážeš, aby byla propuštěna z vězení, já pak ji odevzdám jejímu snoubenci.“

Chladnokrevnost a klidná jistota sebe, s jakou mluvil Petronius, zmátly Nerona, který byl zmaten pokaždé, kdykoli mluvil k němu někdo tímto způsobem.

„Vím,“ řekl, klopě oči. „Myslil jsem na ni i na toho obra, který zardousil Krotona.“

„Pak jsou tedy oba zachráněni!“ odpověděl klidně Petronius.

Ale Tigellinus přispíšil svému pánovi ku pomoci:

„Ona jest ve vězení z vůle Caesarovy, ty sám pak jsi řekl, Petronie, že jeho rozhodnutí jsou neodvolatelná.“

Všichni přítomní, znajíce historii Vinitiovu i Lygiinu, věděli velmi dobře, oč běží, a proto ztichli, plni dychtivosti, jak rozmluva skončí.

„Jest ve vězení pro tvůj omyl a z tvé neznalosti práva národů a proti vůli Caesarově!“ odvětil s důrazem Petronius. „Jsi naivní člověk, Tigelline, ale nebudeš přece ani ty tvrditi, že Lygie zapálila Řím, poněvadž kdybys takto tvrdil, Caesar by ti neuvěřil.“

Nero však již se vzpamatoval a začal pomžikávati svýma očima krátkozrakého člověka s výrazem nevylíčitelné zloby.

„Petronius má pravdu,“ řekl za chvíli.

Tigellinus pohlédl na něho s údivem.

„Petronius má pravdu,“ opakoval Nero, „zítra budou Lygii otevřena vrata věznice a o svatebních hodech si promluvíme pozítří v amfitheatru.“

„Prohrál jsem opět!“ napadlo Petronia.

A vrátiv se domů, byl již tak jist, že nadešel konec života Lygiina, že poslal nazítří do amfitheatru důvěrného osvobozence, aby se dohodl se správcem spoliaria o vydání jejího těla, poněvadž je chtěl vydati Vinitiovi.

[512](#footnote-19288-512-backlink) Provázejž tě mocná bohyně Kypru i Helenini bratři, jasné hvězdy a Otec větrů! – Poznámka vydavatelstva polského originálu.
