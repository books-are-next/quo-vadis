---
title: XXVI
---

Nazítří ráno procitl zesláblý, ale s hlavou chladnou a bez horečky. Zdálo se mu, že jej probudil šepot rozmluvy, ale když otevřel oči, Lygie u něho nebyla; jen Ursus rozhrabával šedý popel, shýbnut ke krbu, a hledal na něm řeřavinu; našed pak ji, začal rozdmychovati doutnající kusy, jako by to dělal nikoli ústy, nýbrž kovářským měchem. Vinitius, připomenuv si, že ten člověk včera přemohl Krotona, díval se na něho se zájmem, hodným milovníka arény, na jeho obrovská záda, podobající se zádům Kyklopovým[^323], a na stehna, mohutná jako sloupy.

„Díky Merkurovi, že mi nezakroutil krk!“ napadlo jej v duchu. „U Polluxe, jsou-li ostatní Lygové jemu podobni, danubijské[^324] legie mohou s nimi jednou míti pernou práci!“

Nahlas pak se ozval:

„Hej, otroku!“

Ursus vystrčil hlavu od krbu. a usmáv se téměř přívětivě, řekl:

„Bůh ti dej dobrý den a dobré zdraví, pane, ale jsem člověk svobodný, ne otrok!“

Vinitiovi, který by se byl rád vyptal Ursa na otcovskou zemi Lygiinu, způsobila ta slova jakousi radost, neboť rozmluva s člověkem svobodným, byť i prostým, byla jeho římské a patricijské důstojnosti méně na újmu nežli rozmluva s otrokem, v němž ani zákon, ani obyčej neuznávaly lidské bytosti.

„Ty tedy nejsi Aulů?“ ptal se.

„Ne, pane. Jsem ve službách Callininých, jako jsem býval ve službách její matky, ale z dobré vůle.“

Tu opět schoval hlavu do krbu, aby zadmýchal do žároviště, na které předtím naházel dříví, pak ji vystrčil a řekl:

„U nás není otroků.“

Ale Vinitius se tázal:

„Kde jest Lygie?“

„Právě odešla a já ti mám připravit snídani, pane. Probděla u tebe celou noc.“

„Proč jsi jí nevystřídal?“

„Protože tomu tak chtěla a mou povinností jest poslouchat.“

Tu se mu oči obestřely chmurou a za chvíli dodal:

„Kdybych jí neposlechl, již bys, pane, nežil.“

„Lituješ snad, žes mne nezabil?“

„Ne, pane. Kristus přikázal nezabíjet.“

„A což Atacinus? A což Kroto?“

„Nemohl jsem jinak,“ zamumlal Ursus.

A začal se dívati s jakousi lítostí na své ruce, které dle všeho zůstaly pohanské přesto, že duše přijala křest.

Potom postavil na žároviště hrnek, a posadiv se před krb, maje nohy pod sebou zkříženy, upřel zamyšleně oči do plamene.

„Tím jsi ty vinen, pane,“ řekl konečně. „Proč jsi vztáhl ruku na ni, na dceru královskou?“

Ve Vinitiovi vzkypěla v prvním okamžiku hrdost, že prostý člověk a barbar opovažuje se nejen hovořiti s ním tak důvěrně, ale ještě mu činiti výtky. K těm neobyčejným a pravděnepodobným věcem, které jej potkaly od onehdejší noci, přibyla ještě jedna. Jsa však sláb, a nemaje po ruce svých otroků, opanoval se, zvláště, když zvítězila touha, aby se dověděl nějakých podrobností ze života Lygiina.

Upokojiv se tudíž, začal se dotazovati na válku Lygů proti Vanniovi a Suevům. Ursus rád vypravoval, ale nemohl připojiti mnoho nového k tomu, co Vinitiovi svého času vyprávěl Aulus Plautius. Ursus v bitvě nebyl, poněvadž provázel ženy rukojmí do ležení Atelia Histra. Věděl jen, že Lygové porazili Suevy a Jazygy, ale jejich vůdce a král padl šípem Jazygovým. Hned potom dostalo se jim zpráv, že Semnonové[^325] zapálili lesy na jejich hranicích, i vrátili se o překot, aby pomstili zločin, a ženy rukojmí zůstaly u Atelia, který z počátku nařídil, aby jim byly prokazovány pocty královské. Později Lygiina matka zemřela. Římský vůdce nevěděl, co dělati s dítětem. Ursus chtěl se s ním vrátiti do vlasti, ale byla to nebezpečná cesta vzhledem ke zvěři a divokým kmenům; když tedy došla zpráva, že nějaké poselstvo Lygů mešká u Pomponia, nabízejíc mu pomoc proti Markomanům[^326], Hister je poslal k Pomponiovi. Přibyvše k němu, zvěděli však, že žádní poslové tam nebyli – a tím způsobem zůstali v ležení, odkud je Pomponius přivezl do Říma, a když bylo po triumfu, odevzdal královské dítě Pomponii Grecině.

Vinitius, jakkoliv z toho vypravování byly mu neznámy pouze menší podrobnosti, naslouchal s potěšením, poněvadž jeho nesmírné pýše rodové příjemně lahodilo to, že očitý svědek potvrzoval královský původ Lygiin. Jako královská dcera mohla Lygie u dvora Caesarova zaujmouti postavení, přiměřené dcerám nejpřednějších rodů, a to tím spíše, že národ, jehož vladařem byl její otec, dosud nikdy neválčil proti Římu, a jakkoliv byl barbarský, mohl se ukázati hrozným, poněvadž podle svědectví samého Atelia Histra honosil se „nespočetným množstvím“ bojovníků.

Ursus ostatně plně potvrdil ono svědectví, neboť na otázku Vinitiovu ohledně Lygů odvětil: „Jsme usazeni v lesích, ale půdy jest u nás tolik, že nikdo neví, kde je konec pralesa, a lidu je v něm mnoho. V pralese jsou i dřevěná města, v nichž je veliký blahobyt, protože to, co Semnonové, Markomani, Vandalové[^327] a Kvádové[^328] po světě naloupí, my jim zase vezmeme. Oni pak se neodvažují přijíti k nám, a jen když vítr táhne od nich, zapalují nám lesy. Nebojíme se ani jich, ani římského Caesara.“

„Bohové dopřáli Římanům vlády nad zemí,“ řekl přísně Vinitius.

„Bohové jsou zlí duchové,“ odpověděl s prostoduchostí Ursus, „a kde nejsou Římané, tam není ani vlády.“

Tu hrábl do ohně a řekl sám sobě:

„Když si Callinu vzal Caesar ke dvoru a já jsem se domníval, že jí může být ublíženo, chtěl jsem jít až tam daleko do lesů a přivést Lygy královně na pomoc. A Lygové by vytrhli k Dunaji, protože je to dobrý, třebas pohanský lid. Přinesl bych jim šťastnou novinu! Ale já beztak jednou, až se Callina vrátí k Pomponii, pokloním se jí, aby mně dovolila jít k nim, protože Kristus narodil se daleko a oni o Něm vůbec neslyšeli… Věděl zajisté lépe nežli já, kde se musí narodit, ale kdyby byl tak přišel na svět u nás, v pralese, jistě bychom Ho bývali neumučili, nýbrž vychovávali Děťátko a snažili se, aby Mu nikdy nechyběla zvěřina ani houby ani bobrové kůže ani jantar. A co bychom byli bývali na Suevech nebo Markomanech uloupili, to bychom dali Jemu, aby mělo dostatek a pohodlí.“

Takto mluvě, přistavil na oheň nádobu s polévkou, určenou pro Vinitia, a odmlčel se. Jeho mysl patrně bloudila nějakou dobu po lygijských pralesích, až teprve, když tekutina začala syčeti, vylil ji na mělký talíř a náležitě ji ochladiv, řekl:

„Glaukos radí, abys, pane, co nejméně hýbal rukou, která zůstala zdráva, proto mi Callina rozkázala, abych tě krmil.“

Lygie rozkázala! Na to nebylo odpovědi. Vinitia ani nenapadlo, aby se vzpíral její vůli, jako by byla dcerou Caesarovou nebo samou bohyní, pročež neodpověděl ani slovem, Ursus pak, posadiv se k jeho loži, začal nabírati polévku do malého koflíčku a podávati mu jej k ústům. Dělal to tak starostlivě, s takovým vlídným úsměvem ve svých modrých očích, že Vinitius nevěřil svým zrakům, že by to mohl býti týž strašlivý titán, který včerejšího dne přemohl Krotona, vrhl se na něho sama jako bouře a byl by jej rozdrtil, kdyby nebylo soucitu Lygiina. Mladý patricius po prvé v životě začal přemýšleti o tom, co všecko se může díti v prsou prosťáčka, služebníka a barbara.

Nicméně Ursus ukázal se býti chůvou stejně neobratnou jako starostlivou. Koflíček se v jeho herkulovských prstech úplně ztrácel, takže nezbývalo žádného místa pro ústa Vinitiova. Po několika nezdařených pokusech upadl obr do velikých rozpaků a pravil:

„Ej, snáze by mně bylo vyvést zubra ze hvozdu…“

Vinitia bavily rozpaky Lygovy, ale nicméně jej zaujala jeho poznámka. Vídával v cirku hrozné ‚ury‘, kteří byli tam dopraveni ze severních pralesů a na které ti nejstatečnější _bestiarii_[^329] pořádali hony se strachem a kteří jen slonům se nevyrovnali velikostí a silou.

„Pokusil ses popadnouti takovou bestii za rohy?“ ptal se s obdivem.

„Dokud nade mnou nepřešlo dvacet zim, bál jsem se,“ odvětil Ursus, „ale pak se to stávalo!“

A opět se jal krmiti Vinitia ještě neobratněji nežli dříve.

„Musím požádat Miriam nebo Nazaria!“ řekl.

Zatím však vychýlila se za závěsem bledá hlavinka Lygiina.

„Hned pomohu!“ pravila.

I vyšla za chvíli z cubicula, ve kterém se patrně chystala ke spaní, protože byla oblečena pouze do přiléhavé tuniky, zvané ve starověku _capitium_, těsně zahalující prsa, a vlasy měla rozpuštěny. Vinitius, jehož srdce živěji zabušilo při pohledu na ni, začal jí vyčítati, že dosud nepomyslila na spaní, ale ona vesele odvětila:

„Právě jsem tak chtěla učiniti, ale dříve vystřídám Ursa.“

A vzavši koflíček, usedla na pokraj lože a začala krmiti Vinitia, který se cítil pokořen, ale přitom i šťasten. Když se k němu nakláněla, linulo se na něho teplo jejího těla a její rozpuštěné vlasy mu splývaly na prsa, on pak bledl rozechvěním, ale v návalu vášně a zmatku zároveň pociťoval, že je to hlava nade všecko drahá a nade všecko zbožňovaná, proti které jest ničím celý svět. Dříve po ní toužil, nyní však ji začal milovati z té duše. Dříve, jako vůbec v životě, byl i v citu tak jako všichni tehdejší lidé zaslepený, bezohledný sobec, jemuž běželo pouze o sebe sama, nyní mu začalo jíti také o ni.

Za chvíli také odmítl další posilnění, a přesto, že v pohledu na ni i v její přítomnosti shledával neskonalou rozkoš, řekl:

„Dosti! Jdi si odpočinout, božská!“

„Nejmenuj mne tak,“ odpověděla, „nesluší se mi, abych to poslouchala.“

Nicméně usmívala se na něho a pak mu řekla, že sen jí prchl, že necítí únavy a že se neodebere na odpočinek, dokud nepřijde Glaukos. Naslouchal jejím slovům jako hudbě a přitom jeho srdce překypovalo stále hlubším pohnutím, stále větším obdivem, stále větší vděčností, mysl pak se namáhala, kterak jí tu vděčnost projeviti.

„Lygie,“ pravil po chvíli mlčení, „neznal jsem tě dříve. Ale nyní vím, že jsem k tobě chtěl dospěti bludnou cestou, a proto ti pravím: Vrať se k Pomponii Grecině a buď jista, že od této chvíle nikdo na tebe ruky nevztáhne.“

Ale její tvář náhle zesmutněla.

„Byla bych šťastna,“ odvětila, „kdybych ji aspoň zpovzdálí mohla spatřiti, ale vrátiti se k ní již nemohu.“

„Proč?“ ptal se Vinitius překvapen.

„My křesťané víme od Akté, co se děje na Palatině. Což jsi neslyšel, že Caesar záhy po mém útěku a před svým odjezdem do Neapole obeslal k sobě Aula i Pomponii a domnívaje se, že mi byli nápomocni, vyhrožoval jim svým hněvem? Na štěstí mohl mu Aulus odvětiti: ‚Víš, pane, že nikdy mi nepřešla lež přes ústa; nuže, přísahám ti, že jsme jí nepomohli k útěku a stejně jako ty nevíme, co se s ní stalo.‘ A Caesar uvěřil, ale pak zapomněl – já pak na radu starších nikdy jsem nepsala matce, kde jsem, aby vždycky mohla směle odpřisáhnouti, že ničeho o mně neví. Ty snad toho nepochopíš, Vinitie, ale my lháti nesmíme, byť šlo o život. Taková jest naše nauka, které chceme přizpůsobiti srdce, a proto: neviděla jsem Pomponie od té doby, co jsem opustila její dům, k ní pak jen občas dolétaly vzdálené ozvěny, že jsem živa a v bezpečí.“

Tu se jí zmocnil stesk, neboť se její oči zarosily slzami, ale brzy se upokojila a řekla:

„Vím, že se i Pomponii po mně stýská, my však máme své útěchy, kterých jiní nemají.“

„Ano,“ odvětil Vinitius, „vaší útěchou je Kristus, ale tomu nerozumím.“

„Pohleď na nás: pro nás není rozloučení, není bolesti ani utrpení, a dostaví-li se, mění se v radost. I smrt sama, která jest vám koncem života, nám jest pouze jeho počátkem a změnou horšího štěstí v lepší, méně pokojného v pokojnější a věčné. Uvaž, jaká asi jest nauka, která nám přikazuje milosrdenství i k nepřátelům, zakazuje lež, očisťuje naši duši od zloby a po smrti slibuje neskonalé štěstí.“

„Slyšel jsem to v Ostrianu a viděl, jak jste se zachovali ke mně a k Chilonovi; a když na to myslím, zdá se mi dosud, že je to sen a že nemohu věřiti ani sluchu, ani očím. Ty však mi odpověz na jinou otázku: Jsi šťastna?“

„Ano!“ odvětila Lygie. „Vyznávajíc Krista, nemohu býti nešťastna.“

Vinitius pohlédl na ni, jako by to, co mluvila, svrchovaně převyšovalo míru lidského rozumu.

„A nechtěla by ses vrátiti k Pomponii?“

„Chtěla bych z té duše a vrátím se, bude-li to vůle boží!“

„Nuže, pravím ti: Vrať se, a já ti přísahám u svých lárů, že na tebe nevztáhnu ruky!“

Lygie se na chvíli zamyslila a pak odvětila:

„Nikoli. Nemohu svých blízkých vydati v nebezpečí. Caesar nemá v lásce rodu Plautiů. Kdybych se vrátila – ty víš, jak se každá pověst rozšíří po Římě prostřednictvím otroků –, roznesla by se pověst i o mém návratu a Nero by se o něm určitě dověděl od svých otroků. Tehdy by ztrestal Auly a přinejmenším vzal by mne k sobě nanovo.“

„Ano,“ pravil Vinitius, vraště obočí, „to by se mohlo státi, učinil by tak, byť i proto, aby ukázal, že jeho vůle musí býti splněna. Jest pravda, že na tebe jen zapomněl nebo nechtěl na tebe mysliti, domnívaje se, že nikoli jemu, nýbrž mně bylo ublíženo. Ale snad – vezma tě k Aulům – odevzdal by tě mně a já bych tě vrátil Pomponii.“

Ona však se tázala se smutkem:

„Vinitie, chtěl bys mne opět viděti na Palatině?“

On pak zaťal zuby a odvětil:

„Ne! Máš pravdu. Mluvil jsem k tobě jako pošetilec! Ne!“

A pojednou spatřil před sebou téměř bezednou propast. Byl patriciem, byl vojenským tribunem, byl mocným člověkem, ale nade všemi mocnostmi tohoto světa, jemuž náležel, stál přece šílenec, jehož vůle ani zloby nebylo možno předvídati. Nespoléhati na něho, nebáti se ho mohli nanejvýše tací lidé, jako byli křesťané, jimž celý ten svět, jeho rozluky, utrpení a sama smrt nebyly ničím. Všichni ostatní se musili před ním třásti. Hrůza dob, ve kterých žili, objevila se Vinitiovi ve své plné velikosti. Nemohl tudíž odevzdati Aulům Lygii z obavy, aby si ten netvor na ni nevzpomněl a neobrátil proti ní svého hněvu; z téže příčiny, kdyby ji nyní pojal za choť, mohl vydati v nebezpečí ji, sebe i Auly. Okamžik špatného rozmaru stačil, aby všichni byli zničeni. Vinitius ucítil po prvé v životě, že buďto se musí změniti a přeroditi svět, nebo se život stane naprosto nemožným. Pochopil rovněž i to, co ještě před chvílí bylo mu nejasné, že za takových časů jen jediní křesťané mohli býti šťastni.

Ale především byl jat lítostí, poněvadž porozuměl tomu, že on sám to byl, jenž vnesl zmatek do života svého i Lygiina, a že z toho zmatku nebylo téměř východiště. A vlivem té lítosti začal mluviti:

„Což ty víš, jsi-li šťastnější nežli já? Ty jsi měla v chudobě a v této jediné jizbě mezi prostými lidmi svoji nauku a svého Krista, kdežto já mám jen tebe; a když jsem tě postrádal, byl jsem jako chuďas, který nemá ani střechy nad sebou, ani chleba. Ty jsi mi dražší nad celý svět. Hledal jsem tě, protože jsem nemohl žíti bez tebe. Nechtěl jsem ni hostin, ni spánku. Kdyby nebylo naděje, že tě opět najdu, byl bych se vrhl na meč. Ale bojím se smrti, protože bych se nemohl dívati na tebe. Říkám ti ryzí pravdu, že nedovedu žíti bez tebe a že jsem dosud žil pouze nadějí, že tě opět naleznu a spatřím. Pamatuješ se na naše rozmluvy u Aulů? Jednou jsi mi nakreslila rybu v písku a já jsem nerozuměl, co to znamená. Pamatuješ se, jak jsme si hráli míčem? Již tenkrát jsem tě miloval nad život a i ty začala jsi tušiti, že tě miluji… Přišel Aulus, strašil nás Libitinou a naši rozmluvu přerušil. Pomponie řekla Petroniovi na rozloučenou, že Bůh jest jeden, všemocný a milosrdný, ale nás ani nenapadlo, že vaším Bohem jest Kristus. Ať mi tebe svěří a já Jej budu milovati, ačkoli mi připadá jako Bůh otroků, cizinců a chuďasů. Ty sedíš u mne a myslíš pouze na Něho. Mysli také na mne, neboť jinak vzplanu k Němu nenávistí. Pro mne ty jediná jsi božstvím. Blahoslavený otec tvůj i matka, blahoslavená země, která tě vydala! Chtěl bych obejmouti tvé nohy a modliti se k tobě, prokazovati tobě poctu, dáti oběti, tobě se klaněti – ty třikrát božská!! Ty nevíš, ty nemůžeš věděti, jak tě miluji…!“

Takto mluvě, přejel si rukou po ubledlém čele a přivřel oči. Jeho přirozená povaha nikdy neznala zkrocení ani ve hněvu, ani v lásce. Mluvil v zápalu jako člověk, jenž přestav sebe ovládati, nechce nižádnou měrou dbáti ani slov, ani úcty. Mluvil však z hloubi duše a upřímně. Bylo znáti, že bolest, roztoužení, vášeň i zbožňování, nahromadivše se v jeho prsou, vyrazily konečně nezadržitelným proudem slov. Lygii se zdála jeho slova rouhavými, a přece její srdce začalo bušiti, jako by chtělo roztrhnouti tuniku, která tísnila hruď. Nemohla odolati soucitu s ním i s jeho utrpením. Dojala ji úcta, s jakou k ní hovořil. Cítila, že jest neskonale milována a zbožňována, že ten nepoddajný a nebezpečný člověk náleží jí nyní tělem i duší jako otrok; a to vědomí jeho pokory i vlastní moci naplnilo ji štěstím. Její vzpomínky ožily v jediné chvíli. Byl to pro ni opět onen skvělý a jako pohanský bůh krásný Vinitius, který v domě Aulů mluvil k ní o lásce a probouzel její, tenkrát polodětské, srdce jako ze sna; týž, jehož polibky cítila ještě na rtech a z jehož objetí vyrval ji na Palatině Ursus, jako by ji vyrval plamenům. Jenže nyní všecek pro ni roztoužený, přitom s bolestí ve své orlí tváři, s pobledlým čelem a prosebným výrazem v očích, raněný, láskou změněný, milující, pln zbožňování a pokory, připadal jí takovým, jakého si byla přála tehdy a jakého byla by milovala z té duše, tudíž dražším nežli kdykoli jindy.

A náhle pochopila, že může přijíti chvíle, ve které se jí zmocní láska a strhne ji s sebou jako vichřice, a ucítivši to, měla týž dojem, jaký měl před chvílí on: že totiž stojí na okraji propasti. K tomu tedy opustila dům Aulů? K tomu tedy se zachránila útěkem? K tomu tedy se skrývala v bídných čtvrtích města? Kdo byl onen Vinitius? Augustian, vojín a Neronův dvořan! Vždyť se přece účastníval jeho prostopášností a šílených činů, jak o tom svědčila hostina, na kterou Lygie nemohla zapomenouti; vždyť chodíval s ostatními do chrámu a přinášel oběti nestoudným bohům, v něž snad ani nevěřil, ale prokazoval jim přece jen úřední poctu. Vždyť ji pronásledoval proto, aby si z ní udělal svoji otrokyni a milenku, a tím ji také strhl do onoho strašlivého světa přepychu, rozkoše, zločinu a hanebností, volajících o boží hněv a pomstu. Připadal jí arci změněn, ale vždyť právě nyní jí řekl sám, že bude-li ona mysliti více na Krista než na něho, jest hotov zahořeti k Němu nenávistí. Lygii se zdálo, že pouhá myšlenka na jakoukoli jinou lásku, nežli jest láska ke Kristu, jest již hříchem proti Němu a proti nauce; když tedy zpozorovala, že se na dně její duše mohou probuditi jiné city a touhy, byla jata úzkostí před vlastní budoucností a vlastním srdcem.

V této chvíli vnitřní rozervanosti zastihl ji Glaukos, který přišel ošetřit nemocného a vyzkoumat jeho zdraví. Na tváři Vinitiově se mžikem zjevily hněv a nevrlost. Byl rozezlen, že jeho rozmluva s Lygií byla přerušena, a když mu Glaukos počal dávati otázky, odpovídal téměř s pohrdáním. Záhy sice se umírnil, avšak oddávala-li se Lygie jakýmkoli přeludům, že to, co slyšel na Ostrianu, mohlo účinkovati na jeho zatvrzelou povahu, ty přeludy musily se rozprchnouti. Změnil se pouze kvůli ní, ale kromě tohoto jediného citu zůstalo mu v prsou dřívější bezohledné a sobecké, opravdu římské a přitom i vlčí srdce, neschopné nejen pocitu slastné nauky křesťanské, nýbrž i vděčnosti.

Konečně odešla, plna vnitřního strádání a nepokoje. Kdysi při modlitbě obětovala Kristu klidné a opravdu jako slza čisté srdce. Nyní ten klid byl porušen. Do květu vnikl jedovatý hmyz a začal v něm bzučeti. Ani spánek jí nepřinesl zkonejšení přesto, že probděla dvě noci. Zdálo se jí ve snách, že na Ostrianu v čele průvodu Augustianů, bakchantek, korybantů a gladiátorů drtí Nero zástupy křesťanů vozem, ověnčeným růžemi, Vinitius pak že jímá ji v náruč, vtahuje na kvadrigu a tiskna ji na prsa, šeptá: „Pojď s námi!“

[^323]: Obr s jedním okem uprostřed čela, podle řeckého bájesloví byli pomocníky boha Vulkána a kuli v sopce Etně blesky pro boha Joviše.

[^324]: Dunajské.

[^325]: Starověký germánský kmen, usazený v povodí Sprévy.

[^326]: Starobylý germánský kmen obývající kdysi dnešní Čechy.

[^327]: Starogermánský kmen usazený kdysi mezi řekami Vislou a Odrou, pověstný surovými mravy, loupeživostí a ničením uměleckých výtvorů.

[^328]: Starověký kmen, usídlený svého času v dnešní východní a jižní Moravě.

[^329]: Zápasníci s divokými zvířaty při veřejných hrách.
