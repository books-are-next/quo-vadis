---
title: XLIV
---

Požárová záplava od hořícího města rozlila se po nebi tak do široka, kam jen lidský zrak mohl dohlédnouti. Za pahorky se vynořil veliký a plný měsíc, který záhy zahořel záplavou, a nabyv barvy rozžhavené mědi, shlížel, jak se zdálo, s údivem na hynoucí světovládné město. V zarůžovělých výšinách nebe rovněž zářily růžové hvězdy, avšak proti obyčejným nocím byla země jasnější nežli nebesa. Řím osvětloval v podobě obrovské hranice celou Campanii. Při krvavé záři bylo viděti vzdálenější pahorky města, letohrádky, chrámy, pomníky i vodovody, sbíhající se se všech okolních hor k městu, na vodovodech pak shluky lidí, kteří se tam utekli pro bezpečí nebo aby se dívali na požár.

Zatím zachvacoval strašlivý živel stále nové čtvrti. Nebylo možno pochybovati o tom, že jakési zločinné ruce zapalují město, poněvadž propukávaly stále nové požáry na místech, vzdálených od hlavního ohně. S pahorků, na nichž byl vystavěn Řím, splývaly plameny v podobě mořských vln do údolí, která byla hustě zastavěna domy s pěti i šesti patry a která byla plna bud, krámů, dřevěných a přenosných amfitheatrů, vystavěných přiměřeně podle různých předválečných her, a která konečně byla plna dříví, oleje, obilí, ořechů, piniových šišek, jejichž semeny se živilo chudé obyvatelstvo, plna šatstva, které bývalo někdy z milosti Caesarovy rozdáváno mezi lid, hnízdící po těsných uličkách. Tam požár, nalézaje sdostatek hořlavých předmětů, proměnil se téměř v řadu výbuchů a s neslýchanou rychlostí zachvacoval celé ulice. Lidé, tábořící za městem nebo stojící na vodovodech, uhadovali po barvě plamene, co hoří. Prudký proud vzduchu vynášel chvílemi z ohnivé záplavy tisíce a miliony řeřavých skořápek od ořechů a mandlí a ty pojednou vyletovaly vysoko jako nespočetná hejna zářivých motýlů a s třeskem praskaly ve vzduchu nebo hnány větrem, dopadaly na nové čtvrti, na vodovody i na pole, obklopující město. Jakákoli myšlenka na záchranu zdála se pošetilostí, zmatek pak rostl čím dále tím více, poněvadž z jedné strany prchalo místní obyvatelstvo všemi branami za hradby, z druhé pak požár lákal tisíce lidí z okolí, a to jak obyvatelů malých měst, tak i venkovského lidu a zpola divokých pastýřů z Campanie, které přivábila také naděje na drancování.

Výkřik: „Řím hyne!“ nemizel davu z úst, zkáza města pak zdála se za oněch dob býti koncem panování stejně jako uvolněním všelikých pout, která dosud spojovala lidstvo v jeden celek. Proto také luza, ve které nezáleželo většině lidí, skládající se z otroků a přistěhovalců, pranic na vladaření Říma a kterou převrat mohl jen zbaviti okovů, nabývala tu a tam hrozivé tvářnosti. Šířily se násilnosti a plenění. – Zdálo se, že pouze sama podívaná na hynoucí město upoutává lidskou pozornost a ještě zadržuje výbuch řeže, která začne ihned, jakmile se jen město promění v sutiny. Statisíce otroků, zapomínajíce, že Řím kromě chrámů a hradeb má ještě několik desítek legií na všech stranách světa – čekaly jen, jak se zdálo, na heslo a vůdce. Začalo se uváděti jméno Spartakovo – ale Spartakus tu nebyl; naproti tomu občané se začali soustřeďovati a vyzbrojovati, čím kdo mohl. Nejpříšernější zprávy kolovaly po všech branách. Někteří tvrdili, že to Vulkán[437](#footnote-19288-437) z rozkazu Jovišova ničí město ohněm, vycházejícím ze země; jiní zase, že jeto pomsta Vestina za vestálku Rubrii. Lidé takto přesvědčení nechtěli zachraňovati ničeho, zato však, obléhajíce chrámy, prosili bohů o smilování. Ale nejvšeobecněji se opakovalo, že Caesar dal spáliti Řím proto, aby se zbavil puchu, dolétajícího od Subury, a aby vystavěl nové město pod jménem Neronie. Při pomyšlení na to zachvacoval lidi vztek, a kdyby se byl, jak to mínil Vinitius, nalezl vůdce, který by chtěl těžiti z tohoto výbuchu nenávisti, hodina Neronova byla by odbila o celá léta dříve.

Říkalo se rovněž, že Caesar zešílel, že dal rozkaz praetoriánům a gladiátorům, aby se vrhli na lid a vyvolali všeobecnou řež. Někteří přísahali u bohů, že zvířata ze všech vivarií byla vypuštěna na pokyn Rudobradého. Byli vidělni na ulici lvi s hořícími hřívami i rozzuření sloni i tuři, šlapající po lidech v celých skupinách. Byla v tom dokonce část pravdy, protože na několika místech sloni, vidouce blížící se požár, povalili vivaria a dostavše se na svobodu, hnali se v divokém poplachu opačným směrem proti ohni, ničíce před sebou všecko jako bouře. Veřejná pověst uváděla počet osob, které zahynuly v ohni, na desetitisíce. Opravdu, zahynulo jich mnoho. Byli tací, kteří ztrativše celé jmění nebo bytosti srdci nejdražší, dobrovolně se vrhali v zoufalství do plamenů. Jiní se zadusili v kouři. Ve středu města, mezi Kapitolem ze strany jedné a Kvirinálem[438](#footnote-19288-438), Viminálem a Esquilinem z druhé, jakož i mezi Palatinem a pahorkem Caelius, kde byly nejhustěji zastavěné ulice, vybuchoval požár na tak mnohých místech najednou, že celé skupiny lidí, prchajíce jedním směrem, narazily zcela neočekávaně na novou ohnivou zeď ve směru opačném a hynuly strašlivou smrtí uprostřed ohnivé zátopy.

Ve zděšení, shonu a nepříčetnosti nevěděl konečně nikdo, kam prchati. Cesty byly přeplněny věcmi a na mnohých místech byly přímo zataraseny. Ti, kteří se zachraňovali na náměstí a širší prostranství, na místo, kde později stál amfitheatr Flaviův[439](#footnote-19288-439), kolem chrámu Země, u portyku Liviina a výše kolem chrámu Junonina a Lucinina[440](#footnote-19288-440), jakož i mezi Clivus Vibrius a starou branou esquilinskou, kolem dokola obchváceni mořem ohně, zahynuli žárem. Na místech, k nimž plamen nepronikl, byla později nacházena sta těl, zpečených na uhel, ačkoli tu a tam vytrhávali nešťastníci z dlažby kamenné desky a na ochranu před žárem zahrabávali se z poloviny do země. Skoro žádná z rodin, které obývaly ve středu města, nezachránila se celá, a proto podél hradeb i u všech bran i na všech cestách bylo slyšeti zoufalé bědování žen, volajících drahá jména těch, kdož zahynuli v tlačenici nebo v ohni.

A tak co zatím jedni žebrali u bohů o milosrdenství, druzí se jim rouhali pro tu strašlivou pohromu. Byli viděni starci, obrácení směrem ke chrámu Joviše Liberatora, kteří natahujíce ruce, volali: „Jsi spasitel, spas tedy svůj oltář a město!“

Nicméně zoufalství obracelo se hlavně proti starým římským bohům, kteří podle lidských pojmů byli povinni bdíti starostlivěji nad městem nežli ostatní. Ukázali se bezmocnými, a proto bylo jim spíláno. Zato však se událo, že když na Via Asinaria objevil se hlouček egyptských kněží, odnášejících sochu Isidinu, která byla zachráněna ze chrámu stojícího v okolí Porta Caelimontana, dav se vrhl do průvodu, zapřáhl se do vozu, přitáhl jej až ke bráně Appiově, a uchopiv sochu, umístil ji ve chrámě Martově, ztýrav zároveň kněze téže bohyně, kteří se odvážili vzepříti se tomu. Na jiných místech byl vzýván Serapis, Baal nebo Jehova, jehož vyznavači, vyrojivše se z postranních uliček u Subury a od Zatibří, vřískáním a voláním naplňovali pole, která ležela u hradeb. V jejich výkřicích však zaznívaly tóny téměř vítězoslavné, a proto také, když jedni z obyvatelů se připojili ke sboru, oslavujíce „Pána světa“, druzí, pobouřeni tímto radostným shonem, snažili se potlačiti jej násilím. Tu a tam byly slyšeny zvláštní a slavnostní zpěvy, které byly zpívány muži v plném rozkvětu sil, ženami i dětmi a jejichž význam neuměli jiní chápati, ale ve kterých se přes tu chvíli opakovala slova: „Hle, přichází soudce v den hněvu a pohromy!“ Takto tedy pohyblivá a bezesná vlna lidská obchvacovala hořící město jako rozbouřené moře.

Ale nic nepomáhalo ani zoufalství, ani rouhání, ani písně. Po­hroma zdála se býti neodvratná, úplná a neúprosná jako Osud. U amfitheatru Pompeiova vznítila se skladiště konopí a provazů, jichž bylo mnoho potřebováno do cirků, arén a ke strojům všeho druhu, užívaných při hrách, a zároveň sousední stavení, obsahující sudy se smolou, kterou byly provazy mazány. Několik hodin celá ta část města, za kterou leželo Martovo pole, svítila tak jasně žlutým plamenem, že divákům, kteří zděšením jen z poloviny byli při smyslech, zdálo se nějakou dobu, že při všeobecné zkáze byl pořádek dne i noci rovněž změněn a že vidí sluneční záři. Ale potom krvavá, jednolitá záře zvítězila nade všemi ostatními barvami plamenů. Z ohnivého moře tryskaly k rozzářenému nebi takřka obrovské fontány a plamenné sloupy, rozestupující se nahoře v ohnivé chocholy a pera; vítr pak je uchvacoval, proměňoval ve zlaté niti a vlasy jisker a zanášel daleko ke Campanii až k horám Albským. Noc jasněla čím dále, tím více; vzduch sám byl, jak se zdálo, prosycen nejen září, nýbrž i plamenem. Tiber tekl jako živý oheň. Nešťastné město se měnilo v jediné peklo. Požár zachvacoval stále větší prostoru, útokem hnal na pahorky, rozléval se po rovinách, zatápěl údolí, zuřil, hučel, hřímal.

[437](#footnote-19288-437-backlink) Bůh ohně.

[438](#footnote-19288-438-backlink) Jeden ze sedmi římských pahorků.

[439](#footnote-19288-439-backlink) Flavius Vespasianus (Titus) – římský císař z 1. st. n. l.

[440](#footnote-19288-440-backlink) „Na světlo přivádějící“, byl to přídomek bohyní Junony a Diany jako ochránkyň rodících žen a novorozených dětí.
