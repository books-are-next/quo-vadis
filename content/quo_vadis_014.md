---
title: X
---

A Vinitiův dům byl opravdu vyzdoben myrtovou zelení a břečtanem, jímž ověšeny stěny i plocha nade dveřmi. Sloupy byly ovinuty spletí vinné révy. V atriu, nad jehož otvorem byla na ochranu proti nočnímu chladu roztažena nachová vlněná plachta, bylo jasno jako ve dne. Hořely osmi- a dvanáctiplamenné kahance, mající podobu nádob, stromů, zvířat, ptáků nebo soch, držících svítilny, naplněné vonným olejem, a vytesaných z úběle, mramoru, ze zlacené mědi korintské, ale ne tak čarokrásných jako onen proslavený svícník ze chrámu Apollonova, jehož používal Nero, ale krásných a proslulými mistry vytesaných. Některé byly zastíněny alexandrijským sklem nebo průsvitnými tkaninami od Indu barvy červené, modré, žluté, fialové, takže celé atrium bylo plno různobarevných paprsků. Všude se šířila vůně nardu, které Vinitius přivykl a kterou si oblíbil na východě. Vnitřek domu, kde čile pobíhaly ženské i mužské postavy otroků, rovněž zářil světlem. V tricliniu byl připraven stůl pro čtyři osoby, poněvadž hostiny měli kromě Vinitia a Lygie účastniti se Petronius a Chrisothemis. Vinitius následoval ve všem slov Petronia, který mu radil, aby nešel pro Lygii, nýbrž aby poslal Atacina s dovolením Caesarovým, on sám pak, aby ji uvítal doma, a to přívětivě, ano, i s projevy pocty.

„Včera jsi byl opilý,“ pravil k němu. „Viděl jsem tě: choval ses k ní jako kameník od hor albanských. Nebuď příliš dotěravý a pamatuj si, že dobré víno se musí píti zvolna. Věz také, že je sladko toužiti, ale ještě sladší býti předmětem touhy.“

Chrisothemis měla o tom vlastní, poněkud odchylný názor, Petronius však, nazývaje ji svou vestálkou a holubičkou, začal jí vysvětlovati rozdíl, jaký musí býti mezi obratným vozatajem z cirku a jinochem, který po prvé vstupuje do kvadrigy. Pak, obrátiv se k Vinitiovi, pokračoval:

„Získej si její důvěry, buď k ní jemnocitný. Nerad bych viděl smutnou hostinu. Přísahej jí třebas i při Hádu, že ji vrátíš Pomponii, a pak bude již tvou starostí, aby raději chtěla zůstati i nazítří nežli se vrátiti.“

Potom ukazuje na Chrisothemidu, dodal:

„Počínám si od pěti let více méně tímto způsobem s touto plachou hrdličkou a nemohu si stěžovati na její upjatost.“

Chrisothemis jej za to udeřila vějířem z pavích per a řekla:

„Což jsem se nevzpírala, satyre?“

„Ze soucitu k mému předchůdci…“

„Či nebyl jsi snad u mých nohou?“

„Abych navlékl prsteny na jejich prsty.“

Chrisothemis bezděčně pohlédla na svá chodidla, na jejichž prstech opravdu se třpytily jiskry od šperků, oba pak, on i Petronius, dali se do smíchu. Ale Vinitius nenaslouchal jejich sporu. Srdce mu neklidně tlouklo pod pestrým rouchem syrského kněze, do něhož se oblékl na uvítanou Lygii.

„Již by měli vyjíti z paláce,“ pravil, jako by mluvil sám k sobě.

„Měli by,“ odpověděl Petronius. „Snad abych ti zatím vypravoval o věštbách Apollonia z Tyany[223](#footnote-19288-223) nebo onu historii o Ruffinovi, které jsem nedopověděl, nevím proč.“

Ale Vinitia málo zajímal Apollonius z Tyany právě tak jako historie Ruffinova. V duchu dlel u Lygie, a byť i cítil, že bylo krásnější uvítati ji v domě nežli jíti v úloze pochopa do paláce, přece jen chvílemi litoval, že nešel, jen proto, že by mohl spatřili Lygii dříve a seděti v lektice vedle ní potmě.

Zatím vnesli otroci trojnožky, zdobené hlavami beraních samic, bronzové podnosy s rozžhaveným uhlím, na které začali sypati malá stébla myrhy a nardu.

„Již se zatáčejí ke Carinám,“ řekl opět Vinitius.

„Ten nevydrží, vyběhne jim naproti a je s to, aby se s nimi minul!“ zvolala Chrisothemis.

Vinitius bezmyšlenkovitě se usmál a řekl:

„Naopak, vydržím!“

Ale začal pohybovati nozdrami a supěti, což vida Petronius, pokrčil rameny.

„Není v něm ani za jedinou sestercii filosofa,“ řekl, „a nikdy ne­udělám člověka z toho Marsova syna.“

Vinitius dokonce ani nezaslechl:

„Již jsou na Carinách…!“

Oni opravdu již zabočovali ke Carinám. Otroci, zvaní lampadarii[224](#footnote-19288-224), kráčeli napřed, jiní, zvaní pedisequi, po obou stranách lektiky. Atacinus pak hned za ní, dávaje pozor na průvod.

Ale postupovali zvolna, protože lucerny špatně svítily na cestu ve městě, které vůbec nebylo osvětleno. Kromě toho ulice nablízku paláce byly prázdné, jen tu a tam některý člověk mihl se s lucerničkou, kdežto dále byly ulice neobyčejně oživeny. Z každého téměř kouta vycházeli lidé po třech, po čtyřech, všichni bez pochodní, všichni ve tmavých pláštích. Někteří kráčeli společně s průvodem, mísíce se s otroky, jiní jim přicházeli vstříc z protějších stran ve větších hloučcích. Někteří se potáceli jako opilí. Chvílemi se průvod dostával kupředu tak obtížně, že „lampadarii“ začali volati:

„Místo pro šlechetného tribuna Marka Vinitia!“

Lygie viděla, rozhrnuvši závěsy, na ty tmavé zástupy a začala se chvěti rozčilením. Zmítala jí střídavě brzy naděje, brzy úzkost. „Toť on! Toť Ursus a křesťané! Stane se tak již co nevidět!“ mluvila třesoucími se ústy. „Ó, Kriste, přispěj ku pomoci! Ó, Kriste, zachraň!“

Ale také Atacinus, který si z počátku nevšímal onoho nezvyklého oživení ulice, začal se konečně znepokojovati. Bylo při tom cosi zvláštního. Lampadarii musili stále častěji volati: „Místo pro lektiku šlechetného tribuna!“ Ze stran se neznámí lidé tísnili na lektiku tak, že Atacinus rozkázal otrokům, aby je odháněli kyji.

Pojednou se strhl v čele průvodu křik a v jediném okamžiku zhasla všecka světla. Kolem lektiky nastala tlačenice, zmatek a boj.

Atacinus porozuměl: byli prostě přepadeni.

A porozuměv, strnul. Bylo všem známo, že Caesar často pro zábavu pořádá krvavé srážky pomocí davu Augustianů[225](#footnote-19288-225) na Subuře i v jiných čtvrtích města. Bylo známo, že někdy si dokonce přinášel z těch nočních výpadů otekliny a modřiny; ale kdo se bránil, šel na smrt, byť i byl senátorem. Dům vigilů, jejichž povinností bylo bdíti nad městem, nebyl příliš odlehlý, ale stráž se tvářila v podobných případnostech, že je hluchá a slepá. Zatím kolem lektiky se utvořil vír; lidé začali mezi sebou zápasiti, druh druha povalovati, šlapati po sobě. Atacinovi probleskla myšlenka, že především jest nutno zachrániti Lygii a sebe, ostatní pak ponechati osudu. A vskutku, vytáhnuv Lygii z lektiky, strhl ji k sobě, vzal do náruči a snažil se prokrásti se ve tmě.

Lygie však začala volati:

„Urse! Urse!“

Byla oděna bíle, a proto bylo snadno na ni viděti. Atacinus začal druhou volnou rukou rychle na ni přehazovati vlastní plášť, když tu pojednou strašlivé spáry popadly jeho krk a na hlavu mu jako kámen dopadl obrovský, drtivý předmět.

V jediném okamžiku sklesl jako býk, udeřený palicí před oltářem Jovišovým.

Otroci leželi většinou na zemi nebo se zachraňovali, zraňujíce si těla v husté tmě o hrany zdí. Na místě zůstala jen lektika, roztříštěná v poplachu.

Ursus unášel Lygii k Subuře, jeho společníci pospíchali za ním, postupně se cestou rozptylujíce.

Ale otroci se začali shromažďovati před domem Vinitiovým a raditi se. Neodvažovali se vstoupiti. Po krátké poradě vrátili se na místo srážky, na němž nalezli několik mrtvých těl, mezi nimi i tělo Atacinovo. Ten sebou ještě trhal, ale po chvilkových, silnějších křečích natáhl se a zůstal bez hnutí.

Tehdy jej vzali s sebou, a vrátivše se, opět se zastavili před vchodem. Nicméně bylo nutno oznámiti pánovi, co se stalo.

„Ať to oznámí Gulo!“ začalo šeptati několik hlasů. „Krev mu crčí jako nám z obličeje a pán jej má rád. Gulovi se spíše nic nestane nežli ostatním.“

A Germán Gulo, starý otrok, který kdysi choval Vinitia na rukou a dostal se mu dědictvím po matce, sestře Petroniově, řekl:

„Oznámím to, ale půjdeme všichni. Ať na mne jediného nepadne jeho hněv!“

Vinitius začal již býti svrchovaně netrpěliv. Petronius a Chriso­the­mis se mu posmívali, ale on chodil rychlým krokem po atriu, opakuje:

„Měli by tu již býti…! Měli by tu již býti…!“

A chtěl odejíti, ale ti druzí jej zadržovali.

Leč pojednou v předsíňce daly se slyšeti kroky a do atria se o překot vhrnuli otroci, a postavivše se rychle u zdi, zvedli ruce a začali opakovati úpěnlivými hlasy:

„Aaaa…! Aa!“

Vinitius k nim přiskočil.

„Kde jest Lygie?“ zvolal strašným, změněným hlasem.

„Aaaa…“

Vtom Gulo vykročil se svou zkrvácenou tváří kupředu, chvatně a žalostně volaje:

„Hle, tu je krev, pane! Bránili jsme dívku! Hle, tu je krev, pane! Hle, tu je krev…!“

Nebyl však s to, aby dokončil, poněvadž Vinitius uchopil bronzový svícník a jednou ranou roztříštil otrokovi hlavu, potom popadnuv se oběma rukama za hlavu, zabořil si prsty do vlasů, sípavě opakuje:

„Me miserum! Me miserum…!“

Tvář mu zesinala, oči se stáhly pod čelo, na ústa vyrazila pěna.

„Důtky!!!“ zařval konečně nelidským hlasem.

„Pane! Aaaa…! Slituj se!“ bědovali otroci.

Ale Petronius se zvedl s výrazem odporu ve tváři.

„Pojď, Chrisothemido!“ pravil. „Chceš-li se dívati na jatky, dám vypáčiti řezníkův krám na Carinách.“

A odešel z atria, v celém domě pak, vyzdobeném zelení břečtanu a připraveném k hostině, rozlehlo se za chvíli bědování otroků a svištění důtek, a to trvalo skoro až do rána.

[223](#footnote-19288-223-backlink) Starověký filozof a náboženský reformátor z 1. st. n. l.

[224](#footnote-19288-224-backlink) Nosiči pochodní.

[225](#footnote-19288-225-backlink) Neronovi milci, mladí římští rytíři, jím vybraní, kteří mu tleskali při jeho uměleckých výkonech.
