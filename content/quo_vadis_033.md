---
title: XXIX
---

Na ten list nedostal již Vinitius odpovědi, poněvadž Petronius neodpisoval, doufaje patrně, že Caesar každého dne nařídí návrat do Říma. Zpráva o tom roznesla se také městem a způsobila velikou radost v srdcích láje, toužící po hrách a rozdávání obilí i oleje, jejichž velké zásoby nahromaděny byly v Ostii. Helius, osvobozenec Neronův, ohlásil konečně jeho návrat v senátě. Nero však, vstoupiv i se dvorem na koráby u přístavu v Miseneu[^339], zvolna se vracel, vycházeje na pevninu do pobřežních měst, aby si odpočinul nebo aby vystupoval na divadlech.

V Minturnách, kde opět veřejně zpíval, zdržel se několik dní a nanovo se rozmýšlel, nemá-li se vrátiti do Neapole a čekati tam na příchod jara, kteréž ostatně dostavilo se dříve nežli obyčejně a bylo teplé. Po celou tu dobu žil Vinitius uzavřen ve svém domě, mysle na Lygii a na všecky ty nové věci, kterými se obírala duše a jež vnášely do ní pojmy a pocity, až dosud cizí. Vídával jen čas od času Glauka lékaře, jehož každodenní návštěva jej naplňovala vnitřní radostí, poněvadž mohl s ním rozmlouvati o Lygii. Glaukos arci nevěděl, kde našla Lygie útočiště, nicméně jej ujišťoval, že starší jí věnovali starostlivou péči. Jednou také, dojat zármutkem Vinitiovým, řekl mu, že apoštol Petr vyplísnil Crispa za to, že vyčítal Lygii pozemskou lásku. Mladý patricius uslyšev to, zbledl pohnutím. Také jemu se zdávalo nejednou, že není Lygii lhostejný, ale upadal často v pochybnosti a nejistotu; nyní však uslyšel po prvé potvrzení svých tužeb a nadějí z úst cizích, a k tomu ještě křesťanských. V prvé chvíli vděčnosti se chtěl rozběhnouti k Petrovi, dověděv se však, že není v městě a že učí po okolí, zapřísahal Glauka, aby jej k němu zavedl, slibuje za to, že štědře obdaruje chudinu obce. Také se mu zdávalo, že miluje-li jej Lygie, jsou tím také odstraněny všecky překážky, poněvadž byl hotov každým okamžikem k uctívání Krista. Leč Glaukos, jakkoliv horlivě mu domlouval, aby přijal křest, neodvažoval se mu zaručiti, získá-li tím ihned Lygie, a pravil k němu, že přáti si křtu náleží se pro křest sám a z lásky ke Kristu, nikoli však pro jiné účely. „Je nutno míti křesťanskou duši,“ řekl mu, kdežto Vinitius, ačkoli jej každá překážka popuzovala, začínal již chápati, že Glaukos jako křesťan mluví to, co mluviti jest povinen. On sám nebyl si jasně vědom toho, že jednou z hlavních změn v jeho povaze bylo to, že dříve posuzoval lidi i věci pouze dle vlastního sobectví, kdežto nyní se zvolna přiučil myšlence, že jiné oči se mohou dívati jinak, jiné srdce jinak cítiti a právo že neznamená vždy totéž, co osobní prospěch.

Také jej často jímala touha, aby se sešel s Pavlem zTarsu, jehož slova budila u něho zvědavost a znepokojovala jej. Pořádal si v duchu důkazy, jimiž bude porážeti jeho učení, vzpíral se mu v mysli, nicméně chtěl jej viděti a slyšeti. Pavel však odjel do Aricie[^340], a když návštěvy Glaukovy se stávaly řidšími, Vinitia obklopila úplná samota. Tehdy opět začal probíhati zákoutími, přiléhajícími k Subuře, a úzkými uličkami Zatibří, doufaje, že spatří Lygii aspoň zpovzdálí; když však i ta naděje jej zklamala, v srdci se mu začala bouřiti nuda a netrpělivost. Konečně nastala doba, že dřívější povaha se v něm ozvala ještě jednou takovou silou, s jakou se vrací vlna ve chvíli přílivu na břeh, z něhož ustoupila. Připadalo mu, jako by byl hlupák, jako by si zbytečně popletl hlavu věcmi, které jej přivedly do zármutku, a že by měl bráti ze života to, co se dá. Umínil si, že zapomene na Lygii a bude hledati aspoň rozkoše a radovánky mimo ni. Nicméně cítil, že je to poslední zkouška, a proto se vrhl do víru života s veškerou slepou, jemu vlastní energií a ohnivostí. Život sám, jak se zdálo, jej k tomu vábil. Odumřelé a za zimy vylidněné město začalo oživovati nadějí na blízký Caesarův příjezd. Bylo mu chystáno slavnostní uvítání. Kromě toho se blížilo jaro. Sníh mizel pod dechem afrických větrů se štítů Albských hor. Trávníky v zahradách se pokryly fialkami. Fora a Martovo pole se zarojila lidmi, jež zahřívalo stále teplejší slunce. Na Via Appia, která byla obvyklým místem na projížďky za městem, zavládl ruch bohatě vyzdobených vozů. Byly již podnikány vycházky do Albských hor. Mladé ženy pod záminkou uctění Junonina v Lanuviu[^341] a nebe Dianina v Aricii vytrácely se z domů, aby hledaly za městem dojmy, společnosti, setkání a rozkoš. Zde zpozoroval Vinitius mezi nádhernými povozy jednoho dne nádhernou carrucu[^342] Petroniovy Chrisothemidy; před tou běželi dva Molossové[^343] a vůz obklopoval celý hlouček mládeže a starých senátorů, jež zadržel úřad v městě. Chrisothemis, řídíc sama čtyři korsické koníčky, rozdávala kolem sebe úsměvy a lehké šlehy zlatým bičíkem, avšak zahlédnuvši Vinitia, zastavila koně a přibrala jej k sobě do carrucy a pak k hostině ve svém domě, která trvala celou noc. Vinitius na oné hostině se zpil tak, že si ani nepamatoval, kdy byl odvezen domů, rozpomenul se však, že když se ho Chrisothemis tázala po Lygii, urazil se a jsa již opilý, vylil jí na hlavu pohár falernského vína. Přemýšleje o tom, když vystřízlivěl, pociťoval ještě hněv. Ale o den později Chrisothemis, patrně zapomenuvši na potupu, navštívila jej v jeho domě a vzala jej opět s sebou na cestu Appiovu, načež byla u něho na večeři, při které se mu vyznala, že nejen Petronius, nýbrž i jeho loutnista dávno již ji omrzeli a že její srdce jest volno. Týden se ukazovali spolu, ale poměr ten nesliboval býti trvalým. Jakkoliv po příhodě s falernským nebylo jméno Lygiino nikdy uvedeno, Vinitius přece jen se nemohl zhostiti myšlenky na ni. Měl stále pocit, že se její oči na něho dívají, a ten pocit jej naplňoval jakousi obavou. Horšil se sám na sebe, nicméně nebyl s to, aby se zhostil i myšlenky, že Lygii zarmucuje, i lítosti, která se rodila z té myšlenky. Po prvním výstupu žárlivosti, jaký mu Chrisothemis vyvolala pro dvě syrské dívky, které si opatřil, vyhnal ji sprostým způsobem. Nepřestal sice ihned hroužiti se do rozkoší a prostopášností, naopak, jako by tak činil Lygii na zlost, ale nakonec postřehl, že myšlenka na ni neopouští ho ani na okamžik, že výlučně ona jest původcem jeho jak špatných, tak i dobrých skutků a že opravdu na ničem mu v životě nezáleží mimo ni. Tehdy se ho zmocnila nechuť a únava. Rozkoš se mu zošklivila a zanechala po sobě jen výčitky. Zdálo se mu, že jest ubožákem, a tento pocit jej naplnil nesmírným údivem, neboť již dávno uznával za dobré všecko, co mu bylo vhod. Konečně pozbyl nenucenosti, jistoty sebe a upadl do úplné otupělosti, ze které ho nemohla vytrhnouti ani zpráva o návratu Caesarově. Na ničem nyní mu již nezáleželo, a dokonce ani k Petroniovi se nevydal, dokud mu ten neposlal vyzvání a svou vlastní lektiku.

Spatřiv jej, odpovídal mu, ač byl vítán radostně, na jeho otázky nevrle, ale konečně dlouho potlačované city a myšlenky vyšlehly a řinuly se mu z úst hojným proudem slov. Ještě jednou vyprávěl podrobně historii svého pátrání po Lygii a svého pobytu mezi křesťany, vyprávěl o všem, co tam viděl a slyšel, o všem, co mu procházelo hlavou i srdcem, a konečně začal naříkati, že upadl ve zmatek, ve kterém pozbyl klidu, daru rozeznávati věci a úsudku o nich. Nic ho tudíž nevábí, nic mu není po chuti, neví, čeho se držeti a jak jednati. Jest hotov uctívati Krista i pronásledovati Ho, chápe vznešenost Jeho nauky, ale zároveň k ní pociťuje nepřekonatelný odpor. Chápe, že kdyby třebas měl ve své moci Lygii, nebude ji míti celou, protože se musí o ni děliti s Kristem. Nakonec žije, jako by nežil – bez naděje, bez zítřka, bez víry ve štěstí, a kolem dokola jej obklopuje tma, ze které hledá východiště, tápaje, ale nemůže je najíti.

Petronius hleděl za jeho vypravování na jeho změněnou tvář, na ruce, které za řeči natahoval zvláštním způsobem před sebe, jako by opravdu hledal cestu ve tmě a uvažoval. Pojednou vstal, a přistoupiv k Vinitiovi, začal rozhrnovati svými prsty jeho vlasy nad uchem.

„Víš-li pak,“ tázal se, „že máš několik šedivých vlasů na skráni?“

„Je to možno,“ odpověděl Vinitius. „Nebude mi s podivením, zšedivějí-li mi brzy všecky.“

Potom nastoupilo mlčení. Petronius byl člověk rozumný a nejednou přemýšlel o lidské duši a životě. Ale ten život, na tomto světě, ve kterém žili oba, mohl býti vůbec zevně buď šťastný, nebo nešťastný, ale uvnitř býval klidný. Jako úder hromu nebo zemětřesení mohly rozbořiti chrám, právě tak neštěstí mohlo zhroutiti život, sám o sobě však skládal se ten život z prostých a harmonických čar, zbavených všelikého zkřivení. Tentokrát bylo cosi jiného ve slovech Vinitiových a Petronius po prvé se octl před řadou duševních záhad, kterých dosud nikdo nerozřešil. Byl potud rozumný, že cítil jejich váhu, ale přese všecku svoji bystrost nedovedl ničeho odpověděti na dané otázky – až konečně po dlouhé chvíli mlčení řekl:

„To jsou snad kouzla.“

„I já jsem tak soudil,“ odpověděl Vinitius, „a nejednou se mi zdálo, že jsme byli očarováni oba.“

„Což aby ses odebral na příklad ke kněžím Serapidovým?“ řekl Petronius. „Zcela určitě jest mezi nimi jako vůbec mezi kněžími mnoho podvodníků, jsou však i tací, kteří prozkoumali podivná tajemství.“

Řekl to však bez víry a nejistým hlasem, neboť sám cítil, jak ta rada může v jeho ústech připadati malichernou, a dokonce i směšnou.

Vinitius pak začal si mnouti čelo a řekl:

„Kouzla…! Viděl jsem kouzelníky, kteří užívali podzemních, neznámých sil pro zisk, viděl jsem i takové, kteří jich užívali ke škodě svých nepřátel. Ale křesťané žijí v chudobě, nepřátelům odpouštějí, hlásají pokoru, ctnost a milosrdenství – co by tedy měli z kouzel a proč by jich měli užívati…?“

Petronia začalo zlobiti, že jeho rozum nemůže nalézti na nic odpovědi, nechtěje se však přiznati k tomu, odpověděl, jen aby dal nějakou odpověď:

„To je nová sekta…“

Za chvíli pak pravil:

„U božské obyvatelky pafijských hájů, kterak to vše kazí život! Ty se obdivuješ dobrotě a šlechetnosti oněch lidí, kdežto já ti tvrdím, že jsou zlí, poněvadž jsou nepřáteli života jako nemoci a jako sama smrt. Máme těch beztak dosti! Nepotřebujeme ještě křesťanů! Jen počítej: nemoci, Caesar, Tigellinus, Caesarovy básně, ševci, kteří vládnou potomkům dávných Quiritů, osvobozenci, kteří zasedají v senátě – u Kastora, dosti již toho! To je zhoubná a odporná sekta! Pokoušel ses setřásti se sebe ty smutky a užíti trochu života?“

„Pokoušel,“ odpověděl Vinitius.

Ale Petronius dal se do smíchu a řekl:

„Ó, ty zrádce! Prostřednictvím otroků rychle se šíří zprávy: svedl jsi mi Chrisothemidu!“

Vinitius nevrle mávl rukou.

„Buď tomu jakkoliv, děkuji ti,“ pravil Petronius. „Pošlu jí pár střevíčků, prošívaných perlemi; v mé milostné mluvě to znamená: ‚Odejdi!‘ Jsem ti zavázán dvojí vděčností: předně za to, že jsi nepřijal Eunike, a za druhé, že jsi mne zbavil Chrisothemidy. Poslyš mne: vidíš před sebou člověka, jenž ráno vstával, koupal se, hodoval, měl pro sebe Chrisothemidu, psával satiry a někdy i proplétal prosu verši, ale který se nudil jako Caesar a často se nedovedl ubrániti chmurným myšlenkám. A víš, proč to bylo…? Nuže, proto, že jsem hledal daleko to, co bylo blízko… Krásná žena vždycky stojí za tolik zlata, mnoho-li váží, ale ženu, která přitom i miluje, nelze prostě zaplatiti. Té si nekoupíš ani za všecky poklady Verrovy[^344]. Teď si říkám to, co následuje: naplňuji život štěstím jako pohár nejznamenitějším vínem, jaké vydala země, a piji, dokud mi neztuhne ruka a nezblednou ústa. Co bude dále, toho nedbám – to jest má nejnovější filosofie.“

„Vyznával jsi ji vždy. Není na ní nic nového!“

„Jest v ní obsah, jenž chyběl.“

To praviv, zavolal Eunike, která vešla, oděna v bílé roucho, zlatovlasá, ne již dřívější otrokyně, nýbrž jako bohyně lásky a štěstí.

On pak jí otevřel náruč a řekl:

„Pojď!“

Nato přiběhla k němu, a posadivši se mu na klín, ovinula mu ruce kol šíje a hlavu položila mu na prsa. Vinitius viděl, jak se její tváře pomalu začaly pokrývati nádechem uzardění, jak se oči postupně ztápěly v mlze. Společně tvořili rozkošnou skupinu, milostnou a šťastnou. Petronius sáhl rukou do mělké vázy, stojící vedle na stole, a vyňav z ní plnou hrst fialek, začal jimi zasypávati hlavu, prsa i stolu[^345] Eunike, pak stáhl jí tuniku s ramenou a řekl:

„Šťasten, kdo jako já nalezl lásku, zavřenou do takových tvarů…! Někdy se mi zdá, že jsme dvojice bohů… Pohleď sám: vytvořil Praxiteles nebo Myro[^346] či Skopas nebo Lisias někdy čarokrásnějších linií? Jest na Paru[^347] nebo na Penteliku[^348] podobný mramor, teplý, růžový a láskou nyjící? Jsou lidé, kteří vylíbají okraje váz, já však raději hledám rozkoš tam, kde ji opravdu možno nalézti.“

To praviv, začal blouditi rty po ramenou i šíji Eunike, jí pak pronikalo chvění a její oči tu se zavíraly, tu opět otvíraly s výrazem nevýslovné rozkoše. Petronius pozvedl za chvíli svoji sličnou hlavu, a obrátiv se k Vinitiovi, pravil:

„A nyní si pomysli, čím jsou proti tomu tvoji zamračení křesťané! Nechápeš-li rozdílu, jdi si k nim…! Ale ten pohled tě vyléčí.“

Vinitius roztáhl nozdry, jimiž procházela vůně fialek, naplňující celý pokoj, a zbledl, neboť jej napadlo, že kdyby takto mohl blouditi po ramenou Lygie, byla by to jakási svatokrádežná rozkoš, tak veliká, že by se pak třebas mohl rozpadnouti svět. Ale jsa zvyklý rychle si uvědomovati to, co se v něm děje, postřehl, že i v této chvíli myslí na Lygii a pouze na ni.

Petronius pak řekl:

„Eunike, rozkaž, božská, aby nám byly připraveny věnce na hlavu a snídaně!“

Potom, když odešla, obrátil se k Vinitiovi: „Chtěl jsem ji vykoupiti a víš, co mi odpověděla? ‚Chci být raději tvou otrokyní nežli chotí Caesarovou.‘ A nechtěla na to přistoupiti. Nuže, vykoupil jsem ji, aniž o tom věděla. Praetor udělal mi to k vůli, že nežádal její přítomnosti. Ale ona o tom neví, že tento dům a všecky mé šperky, vyjímaje gemmy[^349], připadnou jí v okamžiku, kdybych zemřel.“ To praviv, vstal, prošel se pokojem a řekl: „Láska mění jedny více, druhé méně, ale změnila i mne. Kdysi míval jsem rád vůni verveny, poněvadž však Eunike má raději fialky, oblíbil jsem si je i já nade všecko, a od té chvíle, co přišlo jaro, vdechujeme pouze fialky.“

Tu se před Vinitiem zastavil a tázal se:

„A co ty? Stále se držíš nardu?“

„Nech mne na pokoji!“ odpověděl mladý člověk.

„Chtěl jsem, aby sis prohlédl Eunike; mluvím ti o ní proto, že snad i ty hledáš daleko to, co je nablízku. Snad i pro tebe tluče někde ve tvých otrockých cubiculích věrné a prosté srdce. Přilož si takový balzám na své rány! Říkáš, že Lygie tě miluje! Možná! Ale jaká to láska, jež se zříká rozkoše? Neznamená to, že je cosi silnějšího nad ni? Ne, drahý, Lygie není Eunike!“

Nato odvětil Vinitius:

„Všecko jest jen jedinou trýzní. Viděl jsem tě, když jsi líbal Eunike ramena, a tehdy mne napadlo, že kdyby mně Lygie takto odhalila svá, ať by se potom země pod námi rozevřela! Ale při pouhé myšlence na to zachvátila mne jakási úzkost, jako bych se byl vrhl na vestálku nebo měl v úmyslu potupiti božství… Lygie není Eunike, jenže já rozumím tomu rozdílu jinak nežli ty. Tobě láska změnila nozdry, a proto máš raději fialky nežli vervenu, kdežto mně změnila duši, a proto přes svoji ubohost i vášeň chci raději tomu, aby Lygie byla takovou, jakou jest, nežli aby se podobala jiným.“

Petronius pohnul rameny.

„Pak se ti neděje křivda. Ale já tomu nerozumím.“

Vinitius však odpověděl horečně: „Ano, ano…! My si již nemůžeme rozuměti!“

Opět nastala chvíle mlčení, načež Petronius řekl:

„Ať Hádes pohltí tvé křesťany! Naplnili tě nepokojem a zničili smysl života. Ať je Hádes pohltí! Mýlíš se, máš-li za to, že to je dobročinnou naukou, neboť dobročinným je to, co dává lidem štěstí, to jest krása, láska a moc, kdežto oni to nazývají marností! Mýlíš se, že jsou spravedliví, neboť budeme-li spláceti zlé dobrým, čím budeme spláceti dobro? A kromě toho: je-li stejná odměna za to i ono, k čemu tedy mají lidé býti dobří?“

„Nikoli, odměna není stejná, ta se začíná podle nauky až v životě příštím, který není dočasný.“

„S tím nechci nic míti, poněvadž uvidíme teprve, lze-li co spatřiti – bez očí! Prozatím jsou to prostě slaboši. Ursus zardousil Krotona, protože má svaly z ocele, ale to jsou pápěry a budoucnost nemůže náležeti pápěrám.“

„Pro ně život začíná současně se smrtí.“

„To jako by někdo řekl: Den začíná zároveň s nocí. Máš v úmyslu unésti Lygii?“

„Ne. Nemohu jí dobré splatiti zlým a přísahal jsem, že tak neučiním.“

„Máš v úmyslu přijmouti učení Kristovo?“

„Chci, ale je v rozporu s mou povahou.“

„A dovedeš zapomenouti na Lygii?“

„Ne.“

„Tedy cestuj!“

Otroci ohlásili v tom okamžiku, že snídaně jest připravena, ale Petronius, jemuž se zdálo, že připadl na šťastnou myšlenku, pokračoval na cestě do triclinia:

„Sjezdil jsi kus světa, ale jen jako voják, jenž spěchá na místo určení a cestou se nezastavuje. Vydej se s námi na cestu do Achaie. Caesar se dosud nevzdal úmyslu cestovati. Bude se všude zastavovati cestou, zpívati, sbírati věnce, okrádati chrámy a konečně se vrátí do Itálie jako triumfátor. Bude to cosi jako pochod Bakchův a Apollonův v jedné osobě. Augustiani, Augustianky, tisíce kytar – u Kastora, stojí za to, abys to viděl, neboť svět až dosud nespatřil něčeho podobného!“

Tu se položil na lehátko u stolu vedle Eunike, a když mu otrok na hlavu kladl věnec ze sasanek, pokračoval:

„Co jsi viděl ve službě u Corbula? Nic! Prohlédl sis řádně řecké chrámy jako já, který déle nežli dvě léta šel jsem z rukou jednoho průvodce do rukou druhého? Byl jsi na Rhodu shlédnouti místo, kde stálo Colosseum? Viděl jsi v Panope[^350] ve Fokidě[^351] hlínu, ze které hnětl Prometheus lidi, nebo ve Spartě vejce, které snesla Leda[^352], nebo v Athénách slavný sarmatský pancéř, zhotovený z koňských kopyt, nebo na Euboi[^353] koráb Agamemnonův[^354] nebo číši, pro kterou jako forma posloužil levý prs Helenin? Viděl jsi Alexandrii, Memfidu[^355], pyramidy, Isidin vlas, jejž si vytrhla ze žalu nad Osiriem? Slyšel jsi bědování Memnonovo[^356]? Svět je široký a ne všecko se končí na Zatibří! Budu provázeti Caesara, a až se budu vraceti, opustím jej a odjedu na Kypr, poněvadž si ta má zlatovlasá bohyně přeje, abychom oba společně obětovali v Pafu holuby Kypridě, a je nutno, abys věděl, že stane se, čeho si přeje ona.“

„Jsem tvou otrokyní!“ pravila Eunike.

On pak opřel ověnčenou hlavu o její klín a řekl s úsměvem:

„Nuže, jsem otrokem otrokyně! Obdivuji se ti, božská, od paty až ke hlavě.“

Potom k Vinitiovi:

„Jeď s námi na Kypr! Dříve však měj na paměti, že se musíš sejíti s Caesarem! Není dobře, že jsi u něho dosud nebyl; Tigellinus je hotov těžiti z toho ve tvůj neprospěch. Nechová k tobě sice osobní nenávisti, nicméně tě nemůže míti rád, byť proto, že jsi mým synovcem. Řekneme, že jsi byl nemocen. Musíme přemýšleti o tom, co mu máš odpověděti, zeptá-li se tě na Lygii. Nejlépe mávni rukou a řekni mu, že jsi ji měl u sebe, dokud tě neomrzela. On tomu rozumí. Pověz mu také, že tě doma zadržela nemoc, že se horečka zvýšila zármutkem, že jsi nemohl býti v Neapoli a naslouchati Caesarovu zpěvu a že ke zdraví ti pomohla jedině naděje, že jej uslyšíš. Nelekej se nadsazovati. Tigellinus ohlašuje, že vymyslí pro Caesara něco nejen velikého, nýbrž i hrubého… Nicméně se bojím, aby mne ne­očernil. Rovněž se bojím tvé nálady…“

„Víš-li,“ pravil Vinitius, „že jsou lidé, kteří se Caesara nebojí a žijí tak klidně, jako by ho nebylo na světě?“

„Vím, koho uvedeš: křesťany.“

„Ano. Oni jediní… Čím však jest náš život, ne-li ustavičným strachem?“

„Dej mi pokoj se svými křesťany! Nebojí se Caesara, protože snad o nich ani neslyšel, ale ať je tomu jakkoliv, ničeho o nich neví a záleží mu na nich právě tak jako na zvadlém listí. Ale já ti pravím, že to jsou slaboši, že to sám cítíš, a jestliže se tvá povaha zachvívá při jejich učení, tedy právě proto, že cítíš jejich slabost. Ty jsi člověk z jiné hlíny, a dej tudíž s nimi pokoj sobě i mně! Dovedeme žíti i zemříti, ale co dovedou oni, není známo.“

Vinitia překvapila ta slova i vrátiv se domů, začal uvažovati, že snad opravdu ta dobrota a milosrdenství křesťanů dokazuje slabost jejich duší. Zdálo se mu, že lidé, mající otužilé a zocelené mysli, nedovedli by takto odpouštěti. Přišlo mu na mysl, že opravdu může to býti příčinou odporu, jaký chová jeho římská duše k té nauce. „Dovedeme žíti i zemříti!“ – pravil Petronius. A oni? Oni dovedou jen odpouštěti, ale nerozumějí ani pravé lásce a pravé nenávisti.

[^339]: Válečný přístav u Neapole.

[^340]: Starobylé město jihovýchodně od Říma s proslaveným Dianiným chrámem a hájem.

[^341]: Starořímské město se slavným Junoniným chrámem na svahu Albských hor v Itálii.

[^342]: Starořímský ozdobný povoz.

[^343]: Starořecký kmen žijící na východě Řecka.

[^344]: Správce starořímské Sicílie z 1. st. př. n. l., pověstný svou lakotou a vyděračstvím.

[^345]: Svrchní roucho starověkých Římanek delší než tělo; proto bývalo pod prsy shrnováno a skládáno do hojných záhybů.

[^346]: Slavný řecký sochař kovolijec z 5. st. př. n. l.

[^347]: Jeden z kykladských ostrovů, proslulý bílým mramorem.

[^348]: Pohoří v Attice (řecký kraj, kde leží např. Athény), proslulé mramorovými doly.

[^349]: Drahé kameny, jemně zdobené vybroušenou plastikou, používané často jako amulet.

[^350]: Starověké město.

[^351]: Fokis – krajina ve starém Řecku u Korintského zálivu.

[^352]: Choť spartského krále Tyndarea, která dle starořecké báje porodila Diovi, jež ji oplodnil proměněný v labuť, dvě vejce, z nichž vzešla trojská Helena a Dioskurové.

[^353]: Ostrov při východním pobřeží Řecka.

[^354]: Slavný hrdina z trojské války, vrchní velitel řeckých vojsk.

[^355]: Řecký název pro hlavní město starověkého Egypta v období Staré říše.

[^356]: V řeckém bájesloví král Ethiopů, hrdina trojské války, v níž padl Achillovou rukou.
