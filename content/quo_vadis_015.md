---
title: XI
---

Té noci Vinitius vůbec neulehl. Nějakou dobu po odchodu Petro­niově, kdy nářky mrskaných otroků nemohly zkonejšiti ani jeho bolesti, ani vzteku, sebral hlouček jiných služebníků a v jejich čele, za pozdní již noci, vyrazil ven, aby hledal Lygii. Prohlédl čtvrt esquilinskou, potom Suburu, Vicus Sceleratus a všecky postranní uličky. Pak obešed Kapitol, dostal se přes most Fabriciův na ostrov, načež proběhl zatiberskou částí města. Ale to byl hon bez cíle, protože sám neměl naděje, že Lygii opět nalezne, a hledal-li, tedy hlavně proto, aby čímkoli vyplnil hroznou noc. Vrátil se také domů až na úsvitě, když ve městě se již začaly objevovati vozy a mezci překupníků zeleniny a když pekaři otvírali již krámy. Vrátiv se, dal odstraniti mrtvolu Gulovu, které se nikdo dosud nesměl dotknouti, a ony otroky, jimž byla Lygie vyrvána, dal dopraviti do venkovských ergastulů, což bylo skoro hroznějším trestem nežli smrt; konečně, vrhnuv se na vycpanou lavici v atriu, začal nespořádaně uvažovati o tom, jakým způsobem vypátrá a domů přivede Lygii.

Odříci se jí, ztratiti ji, nespatřiti jí nikdy připadalo mu nemožností a při pouhé myšlence na to zachvacovala jej zuřivost. Rázná povaha mladého vojína narazila po prvé v životě na odpor, na jinou nezlomnou vůli, a nemohla prostě pochopiti, jak jest možno, aby se někdo opovážil postaviti se v cestu jeho choutkám. Vinitius byl by raději, aby se svět i město rozpadly v sutiny, nežli by on neměl dosíci toho, čeho si přál. Byl mu odtržen pohár rozkoše takřka od úst, a proto se mu zdálo, že se přihodilo cosi neslýchaného, co volá o pomstu k zákonům božským i lidským.

Avšak především nechtěl a nemohl se smířiti s osudem, protože nikdy po ničem nezatoužil v životě tak jako po Lygii. Zdálo se mu, že nedovede bez ní žíti. Neuměl si odpověděti na to, co by bez ní dělal zítra, jak by mohl přečkati následující dny. Chvílemi jej strhoval proti ní hněv, jenž byl blízek pomatenosti. Chtěl by dívku míti proto, aby ji zbil, vláčel za vlasy do cubicula a kochal se jejími mukami, tu opět jímal jej neskonalý stesk po jejím hlasu, postavě, očích a cítil, že by byl hotov položiti se jí k nohám. Volal na ni, hryzl si prsty, hlavu objímal rukama. Nutil se ze všech sil, aby klidně myslil, jak by ji opět nabyl, ale nemohl. Hlavou mu proletovalo na tisíce prostředků a způsobů, ale jedny ztřeštěnější druhých. Konečně mu probleskla myšlenka, že nikdo jiný jí neodvlekl nežli Aulus, že bude-li nejhůř, Aulus jistě ví, kde se dívka skrývá.

A prudce se vzchopil, aby odkvapil do domu Aulů. Nevydají-li mu jí, nezaleknou-li se hrozeb, půjde k Caesarovi, obviní starého vůdce z neposlušnosti a vymůže si proti němu rozsudek smrti, ale dříve vynutí si na nich doznání, kde jest Lygie. Jestliže ji vydají, byť i dobrovolně, pomstí se i tak. Přijali jej sice do domu a starali se o něho, ale to nic neznamená. Tím jediným zločinem ho zprostili jakékoli vděčnosti. Tu se jeho mstivá a zavilá duše začala zálibně obírati myšlenkou na zoufalství Pomponie Greciny, až starému Aulovi přinese centurio rozsudek smrti. Byl si pak téměř jist, že si jej vymůže. Přispěje mu k tomu Petronius. Ostatně, ani sám Caesar neodepře ničeho svým společníkům Augustianům, leč by mu velela osobní nevraživost nebo choutka, aby něco odepřel.

A pojednou div srdce v něm nezemřelo pod dojmem strašlivé myšlenky:

Což jestli sám Caesar dal odvléci Lygii?

Všichni věděli, že Caesar často vyhledával v nočních srážkách zábavu, když se nudil. Dokonce i Petronius účastníval se těch zábav. Hlavním jejich účelem bylo sice, aby schytávali ženy a vyhazovali je na vojenském plášti, až omdlévaly. Nicméně Nero sám nazýval někdy ony výpravy „lovem perel“, neboť se stávalo, že uvnitř čtvrtí, osídlených přečetným chudým obyvatelstvem, byla vylovena skutečná perla půvabu a mládí. Tehdy „sagatio“, jak se říkávalo tomu vyhazování žen na vojenské houni, měnilo se na skutečný únos a „perla“ bývala odeslána buďto na Palatin, nebo do některého z nesčetných letohrádků Caesarových, nebo ji konečně Nero přenechával některému ze svých společníků. Tak se mohlo státi i s Lygií. Caesar si ji prohlížel při hostině a Vinitius nepochyboval ani na chvíli, že se mu jistě zdála nejkrásnější z žen, jaké dosud viděl. Kterak také jinak mohlo býti! Nero ji sice měl u sebe na Palatině a mohl ji zjevně zadržeti, nicméně, jak správně řekl Petronius, Caesar neměl odvahy ke zločinům, a ač mohl jednati zpříma, vždycky raději jednal potají. Tentokrát jej k tomu mohl přiměti také strach z Poppaey. Vinitiovi nyní přišlo na mysl, že Aulové by se snad neodvážili zmocniti se násilím dívky, kterou mu daroval Caesar. Kdo by se ostatně toho odvážil? Či snad onen obrovský Lyg s modrýma očima, který se přece jen opovážil vejíti do triclinia a vynésti ji od hostiny na rukou? Ale kam by se s ní utekl, kam by ji mohl odvésti? Ne, otrok by toho nebyl schopen! A proto neučinil toho nikdo jiný nežli Caesar!

Při té myšlence se Vinitiovi zatmělo před očima a krůpěje potu pokryly mu čelo. V té případnosti by byla Lygie ztracena navždy. Bylo možno ji vyrvati z každých jiných rukou, ne však z takových. Nyní mohl opakovati s větším ještě oprávněním nežli dříve: _Vae misero mihi!__[226](#footnote-19288-226)_ _Obraznost mu představovala Lygii v náruči Neronově a po prvé v životě pochopil, že jsou myšlenky, kterých člověk nemůže prostě snésti. Teprve nyní poznal, kterak dívku miloval! Jako se tonoucímu vybavuje rychlostí blesku v paměti celý jeho život, tak i jemu začala se vybavovati Lygie. Viděl ji, slyšel každé její slovo. Viděl ji u fontány, viděl u Aulů i při hostině. Cítil ji zase blízko sebe, cítil vůni jejích vlasů, teplo jejího těla, rozkoš polibků, jimiž u hostiny hnětl její nevinné rty. Připadala mu stokrát krásnější, vytouženější, sladší, stokrát více jedinou vyvolenou mezi všemi smrtelníky a všemi bohy nežli kdykoliv jindy. A když si pomyslil, že to všecko, co mu tak vniklo do srdce, co se stalo krví i životem, mohl míti ve své moci Nero, zachvátila jej bolest zcela fysická, tak hrozná, že se mu chtělo tlouci hlavou o zeď atria, dokud jí neroztříští. Cítil, že může zešíleti a že by jistě zešílel, kdyby mu ještě nezůstávala pomsta. Ale jako se mu dříve zdálo, že nebude s to, aby žil, nenajde-li opětně Lygie, tak zase nyní mu připadalo, že nebude moci zemříti, dokud ji nepomstí. Ta jediná myšlenka mu přinášela úlevu. „Budu tvým Cassiem Chaereou!“ – opakoval si, mysle na Nerona. Za chvíli, vzav do rukou prsť ze květinových váz, obklopujících impluvium, vykonal strašlivou přísahu Erebovi__[227](#footnote-19288-227)__, Hekaté__[228](#footnote-19288-228)_ _a vlastním domácím lárům__[229](#footnote-19288-229)__, že pomstu vykoná._

A opravdu došel úlevy. Měl aspoň pro co žíti a čím vyplniti dny i noci. Pak vzdav se úmyslu odebrati se k Aulům, rozkázal, aby byl odnesen na Palatin. Cestou uvažoval, že nebude-li připuštěn k Caesarovi nebo budou-li se chtíti přesvědčiti, že nemá u sebe zbraně, bude to důkazem, že Lygii odvlekl Caesar. Nicméně zbraně s sebou nevzal. Vůbec pozbyl jasné rozvahy, ale jako obyčejně lidé, plně zaujatí jedinou myšlenkou, zachoval si jasnou rozvahu v tom, co se týkalo pomsty. Nechtěl, aby předčasně přišla nazmar. Kromě toho toužil spatřiti především Akté, neboť měl za to, že se od ní může dověděti pravdu. Chvílemi mu hlavou probleskovala naděje, že snad spatří i Lygii a při myšlence na to začínal se třásti. Což jestli ji Caesar odvlekl, nevěda, koho uchvacuje, a dnes mu ji vrátí? Ale za chvíli zapudil od sebe tu domněnku. Kdyby mu ji chtěli poslati, byli by ji poslali včera. Akté jediná mohla všecko vysvětliti a především s ní bylo nezbytně nutno se sejíti.

Utvrdiv se v tom, poručil otrokům, aby zrychlili krok, cestou pak nespořádaně uvažoval brzy o Lygii, brzy o pomstě. Slyšel, že kněží egyptské bohyně Pacht dovedou přivolávati nemoci, na koho jim libo, i rozhodl se, že od nich vyzví prostředek na to. Na východě mu také říkávali, že židé mají jakási zaklínací slova, jejichž pomocí pokrývají těla nepřátel vředy. Mezi otroky v domě choval několik židů, a proto si předsevzal, že až se vrátí, rozkáže je trýzniti tak dlouho, dokud mu nevyzradí onoho tajemství. S největší však rozkoší myslil na krátký římský meč, který působí potoky krve, právě takové, jaké vytryskly z Gaia Kaliguly a zbrotily sloupoví portyku nesmazatelnými skvrnami. Byl nyní odhodlán povražditi celý Řím, a kdyby mu nějací mstiví bohové byli slíbili, že vymrou všichni lidé, vyjímaje jeho Lygii, byl by s tím souhlasil.

Před vchodem sebral všecku duchapřítomnost a při pohledu na praetoriánskou stráž napadlo jej, že budou-li mu při vstupu činiti sebemenší potíže, bude to důkaz, že Lygie jest v paláci z vůle Caesarovy. Ale hlavní centurio vlídně se na něho usmál, a postoupiv k němu na několik kroků, řekl:

„Vítej, šlechetný tribune! Přeješ-li si učiniti poklonu Caesarovi, nevhodnou sis volil chvíli; nevím, budeš-li jej moci spatřiti.“

„Co se stalo?“ ptal se Vinitius.

„Božská malá Augusta včerejšího dne náhle onemocněla. Caesar i Augusta Poppaea jsou u ní i s lékaři, kteří byli zavoláni z celého města.“

Byla to vážná událost. Caesar, když se mu narodila ta dcerka, přímo šílel štěstím a uvítal ji _extra humanum gaudium_[230](#footnote-19288-230). Ještě předtím doporučoval co nejslavnostněji bohům lůno Poppaeino. Činěna vota[231](#footnote-19288-231) a v Antiu, kde následovalo slehnutí, uspořádány velkolepé hry a kromě toho vystavěn chrám dvěma Štěstěnám. Nero, jenž v ničem nedovedl zachovati míry, miloval nezměrně i to dítě; Poppaei pak bylo rovněž drahým, byť i jen proto, že posilovalo její postavení a činilo její vliv neobsáhlým.

Na zdraví a životě malé Augusty mohly záležeti osudy celého impéria, ale Vinitius byl sebou, vlastní záležitostí a sebeláskou tak zaujat, že nevěnovav skoro pozornosti zprávě centurionově, odvětil:

„Rád bych se sešel jen s Akté.“

A prošel.

Akté však byla rovněž zaměstnána dítětem a Vinitius musil na ni dlouho čekati. Přišla teprve k poledni s tváří unavenou a bledou, která při pohledu na Vinitia zbledla ještě více.

„Akté!“ zvolal Vinitius, bera ji za ruce a táhna do středu atria. „Kde jest Lygie?“

„Chtěla jsem se na to zeptati tebe,“ odvětila, hledíc mu s výčitkou do očí.

A on, jakkoliv si umínil, že bude ji vyslýchati klidně, opět sevřel hlavu rukama a začal opakovati s tváří, staženou bolem i hněvem:

„Je pryč! Byla mi odvlečena cestou!“

Za chvíli však se vzpamatoval. a přiblíživ svoji tvář ke tváři Akté, začal mluviti skrze zaťaté zuby:

„Akté…! Je-li ti život milý, nechceš-li se státi příčinou neštěstí, jichž si ani nedovedeš představiti, rci mi pravdu: Neuchvátil jí Caesar?“

„Caesar včera nevyšel z paláce.“

„Při stínu tvé matky, při všech bozích, což není Lygie v paláci?“

„Při stínu mé matky, Marku, Lygie není v paláci a Caesar ji ne­dal odvléci. Od včerejška onemocněla malá Augusta a Nero se nevzdaluje od její kolébky.“

Vinitius si oddychl. To, co mu připadalo nejstrašlivějším, přestalo mu hroziti.

„Nuže,“ pravil, usedaje na lávku a zatínaje pěsti, „odvlekli ji Aulo­vé! Ale pak běda jim!“

„Aulus Plautius byl tu dnes ráno. Nemohl se se mnou setkati, protože jsem byla zaneprázdněna dítětem, ale vyptával se na Lygii Epafrodita a jiných z Caesarova služebnictva a pak jim prohlásil, že ještě přijde, aby se se mnou sešel.“

„Chtěl odvrátiti od sebe podezření. Kdyby nebyl věděl, co se stalo s Lygií, byl by býval přišel hledat ji do mého domu.“

„Nechal mi několik slov na tabulce, z nichž uvidíš, že když byl jist, že Lygie byla odvlečena z jeho domu Caesarem na přání tvé a Petroniovo, doufal, že bude ti poslána. Dnes ráno však byl prý ve tvém domě, kde mu bylo řečeno, co se stalo.“

To pravivši, odešla do cubicula, za chvíli pak se vrátila s tabulkou, kterou jí zanechal Aulus.

Vinitius ji přečetl a odmlčel se, Akté pak, jak se zdálo, četla myšlenky v jeho zachmuřené tváři, jelikož za chvíli řekla:

„Nikoli, Marku! Stalo se to, čemu chtěla sama Lygie.“

„Tys věděla, že chce uprchnouti!“ vybuchlo to z Vinitia.

Ale ona se na něho zadívala svýma zamlženýma očima téměř přísně.

„Věděla jsem, že se nechce státi tvou souložnicí.“

„A čím jsi byla ty po celý život?“

„Byla jsem dříve otrokyní.“

Ale Vinitius nepřestal býti pobouřen. Caesar mu daroval Lygii, nepotřebuje se tudíž tázati, čím byla dříve. Najde ji opět a třebas i v podzemí a učiní s ní vše, co se mu zlíbí. Tak jest! Bude jeho souložnicí. Dá ji mrskati, kdykoliv se mu zlíbí. Až jej omrzí, daruje ji poslednímu ze svých otroků nebo rozkáže jí, aby otáčela žernovy na jeho statcích v Africe. Vyhledá ji nyní a nalezne ji pouze proto, aby ji potupil, pošlapal a pokořil.

A dávaje se unášeti stále více vášní, pozbýval jakékoli mírnosti do toho stupně, že i sama Akté poznala, že předem prohlašuje více, nežli by byl s to, aby učinil podle slibu, a že mluví z něho hněv a utrpení. S utrpením by měla soucit, ale překročená míra vyčerpala její trpělivost tak, že se ho konečně otázala, proč k ní přišel.

Vinitius nenašel z počátku odpovědi. Přišel k ní, protože tomu chtěl, protože se domníval, že mu sdělí nějaké zprávy, ale vlastně přišel pouze k Caesarovi; nemoha však se s ním sejíti, vstoupil k ní. Lygie svým útěkem vzepřela se vůli Caesarově, a proto bude on na něho snažně naléhati, aby vydal rozkaz, by hledána byla po celém městě a říši, byť nutno bylo užíti k tomu všech legií a prohledati po řadě každý dům v impériu. Petronius podepře jeho prosbu a pátrání bude zahájeno dnešním dnem.

Nato řekla Akté:

„Měj se na pozoru, abys jí neztratil navždy teprve pak, až bude znovu nalezena z rozkazu Caesarova!“

Vinitius svraštil obočí.

„Co to znamená?“ ptal se.

„Slyš mne, Marku! Včera jsem byla s Lygií ve zdejších zahradách; potkaly jsme Poppaeu a s ní malou Augustu, kterou nesla na rukou černoška Lilith. Večer se děcko roznemohlo a Lilith tvrdí, že bylo uhranuto a že ji uhranula ta cizinka, se kterou se potkaly v zahradách. Uzdraví-li se dítě, zapomenou na to; pakli ne, bude Poppaea první, která obviní Lygii z kouzel, a pak ať ji najdou kdekoliv, nebude pro ni spásy!“

Nastala chvíle mlčení, načež se ozval Vinitius:

„Snad ji uhranula; a uhranula také mne!“

„Lilith opakuje, že se dítě hned dalo do pláče, když je přenášela mimo nás. A je to pravda, zaplakalo! Jistě bylo vyneseno do zahrad již nemocné. Marku, hledej ji sám, kde chceš, ale dokud se malá Augusta neuzdraví, nemluv o Lygii s Caesarem, protože na ni přivoláš pomstu Poppaeinu. Dosti se již její oči naplakaly pro tebe a kéž všichni bohové střehou nyní její hlavy!“

„Miluješ ji, Akté?“ chmurně se tázal Vinitius.

Ale v očích osvobozenkyně zaleskly se slzy.

„Ano, milovala jsem ji!“

„Protože ti nesplatila nenávistí jako mně.“

Akté se na něho chvíli zadívala, jako by váhala nebo jako by si přála vyzkoumati, mluvil-li upřímně, načež odvětila:

„Člověče prchlivý a zaslepený, ona tě milovala!“

Vinitius trhl sebou účinkem těch slov jako smyslů zbavený. „Není to pravda!“ Nenáviděla ho. Odkud Akté to může věděti?! Což po jednom dni známosti se jí Lygie vyznala? Jaká je to láska, která má raději tuláctví, hanbu chudoby, nejistotu zítřka a snad i bídnou smrt nežli ověnčený dům, ve kterém čeká milovaný s hostinou? Lépe pro něho, neslyší-li takových slov, jinak je s to zešíleti. Vždyť by nedal té dívky za všecky poklady tohoto paláce, a ona prchla! Jaká že je to láska, která se bojí rozkoše a plodí bolest? Kdo to pochopí? Kdo může tomu rozuměti? Kdyby nebylo naděje, že ji opět nalezne, vhroužil by do sebe meč! Láska se dává sama, nezmocňujeme se jí. Byly chvíle u Aulů, že sám věřil v blízké štěstí, ale teď ví, že ho nenáviděla, nenávidí a zemře s nenávistí v srdci.

Nyní však Akté, obyčejně bázlivá a mírná, propukla pobouřeně: Kterak že se snažil získati si Lygie? Místo aby se o ní ucházel u Aula a Pomponie s poklonou, lstivě uchvátil dítě rodičům. Chtěl ji učiniti nikoli chotí, nýbrž souložnicí, ji, odchovanku vznešeného domu, ji, dceru královskou! A přivedl ji do tohoto domu zločinu a zhýralosti, poskvrnil její nevinné oči pohledem na prostopášnou hostinu; choval se k ní jako k nevěstce. Což zapomněl, čím je dům Aulů a kým Pomponie Grecina, která Lygii vychovala? Zdaž nemá dosti rozumu, aby uhodl, že to jsou jiné ženy nežli Nigidie, nežli Calvie Crispinilla, nežli Poppaea a nežli všecky ty, s nimiž setkává se v domě Caesarově? Nepochopil ihned, spatřiv Lygii, že je to dívka čistá, které je milejší smrt nežli zneuctění? Odkud ví, jaké bohy ona vyznává, ne-li čistší, ne-li lepší nežli neřestná Venuše nebo nežli Isis, kterou uctívají prostopášné Římanky? Ne! Lygie nevyznala se jí z ničeho, ale pravila k ní, že očekává pomoci od něho, od Vinitia; doufala, že on vyprosí pro ni u Caesara, aby se vrátila domů, a že ji vrátí Pomponii. A mluvíc o tom, zardívala se jako dívka, která miluje a důvěřuje. I její srdce tlouklo pro něho, ale on sám ji polekal, zapudil od sebe, naplnil rozhořčením, a proto ať ji nyní hledá za přispění Caesarových vojáků! Ale nechť ví, že zemře-li dítě Poppaeino, padne podezření na ni, a její zkáza bude neodvratna!

Hněvem a bolestí Vinitiovou začalo vynořovati se hluboké pohnutí. Zpráva, že jej Lygie milovala, zachvěla jím do hloubi duše. Rozpomenul se na ni, když v zahradě u Aulů naslouchala jeho slovům s ruměnci ve tváři a s očima plnýma záře. Připadalo mu, že tehdy jej opravdu začínala milovati, a pojednou se ho při té myšlence zmocnil pocit jakéhosi štěstí, stokrát ještě většího nežli ono, po němž toužil. Napadlo jej, že mohl ji míti opravdu povolnou, ano, i milující. Vždyť byla by ověnčila jeho dveře, pomazala je vlčím sádlem a pak by si byla usedla na ovčí rouno jako jeho choť u jeho krbu. Vždyť byl by býval uslyšel z jejích úst posvátná slova: „Kde ty jsi, Caie, tam jsem i já, Caia,“ – a byla by navždy jeho. Proč se tak nezachoval? Byl přece k tomu odhodlán! Ale teď ji ztratil a možná, že jí nenalezne, a i kdyby nalezl, může ji zničiti, a i kdyby nezničil, nechtějí se k němu znáti ani Aulové, ani ona. Tu nanovo začaly se mu hněvem ježiti vlasy na hlavě, nyní však se obrátil ne již k Aulům nebo k Lygii, nýbrž proti Petroniovi. Ten všecko zavinil. Kdyby jeho nebylo, Lygie by nemusila jíti potulkou, byla by jeho nevěsta a žádné nebezpečí nevznášelo by se nad její drahou hlavou. Ale teď se již stalo a je pozdě odčiniti zlo, které se ani odčiniti nedá.

„Je pozdě!“

I zdálo se mu, že se před jeho nohama otevřela propast. Nevěděl, co podniknouti, jak se zachovati, kam se obrátiti. Akté opakovala jako ozvěna slova: „Je pozdě!“ – která mu v cizích ústech zněla jako rozsudek smrti. Rozuměl pouze jednomu: že musí opět najíti Lygii, protože jinak se s ním stane něco zlého.

A zahaliv se mechanicky do tógy, chtěl odejíti, ani se nerozloučiv s Akté, když vtom závěs, dělící předsíňku od atria, se poodhrnul a pojednou spatřil Vinitius před sebou smutnou postavu Pomponie Greciny.

Patrně také již ona zvěděla o tom, že Lygie zmizela, a majíc za to, že jí bude snadnější, aby se sešla s Akté, nežli Aulovi, přicházela k ní pro zprávy.

Ale zahlédnuvši Vinitia, obrátila k němu svoji drobnou, bledou tvář a za chvíli řekla:

„Marku, Bůh ti odpusť nešlechetnost, jaké ses dopustil na nás i na Lygii!“

A on stál se svěšeným čelem, s vědomím neštěstí i viny, nechápaje, jaký Bůh měl a mohl mu odpustiti, aniž proč Pomponie mluvila o odpuštění, když vlastně mluviti měla o pomstě.

A konečně vyšel s hlavou bezradnou, plnou těžkých myšlenek, nesmírných starostí a údivu.

Na nádvoří a pod galerií stály nepokojné hloučky lidí. Mezi palácovými otroky bylo viděti rytíře a senátory, kteří se dostavili, aby se dověděli zpráv o zdraví malé Augusty, a zároveň aby se ukázali v paláci, a podali tak důkaz své starostlivosti, byť i jen před Caesarovými otroky. Zvěst o nemoci „bohyně“ rozšířila se dle všeho rychle, neboť ve bráně se ukazovaly stále nové postavy a obloukem brány bylo viděti celé zástupy. Někteří z přibylých vidouce, že Vinitius vychází z paláce, zastavovali jej, dožadujíce se novin, ale on, neodpovídaje na otázky, kráčel rovnou před sebe, dokud Petronius, který se rovněž dostavil pro zprávy, div o něho nezavadil hrudí a nezastavil ho.

Vinitius byl by určitě se rozzuřil při pohledu na něho, byl by se dopustil nějakého zlého činu v paláci Caesarově, nebýti toho, že vyšel od Akté jako zdrcen, v takovém zhroucení a sklíčenosti, že jej dokonce na chvíli opustila i jeho vrozená prchlivost. Odstrčil však Petronia a chtěl přejíti mimo, ale ten jej zadržel téměř násilím.

„Jak se vede božské?“ ptal se.

Ale to násilné zakročení opětně popudilo Vinitia a vzbouřilo v něm hněv jediným okamžikem.

„Ať ji pohltí peklo i celý tento dům!“ odpověděl, zatínaje zuby.

„Mlč, nešťastníče!“ řekl Petronius, a rozhlédnuv se kolem, dodal chvatně:

„Chceš něco věděti o Lygii? Nuže, pojď se mnou! Ne, zde neřeknu ničeho. Pojď se mnou, povím ti v lektice o svých domyslech!“

A objav paží mladého člověka, vyprovodil jej z paláce co nejrychleji.

Ale o to mu právě běželo, poněvadž novin žádných neměl. Naproti tomu, jsa člověkem rozvážným a maje přes včerejší nevraživost mnoho soucitu s Vinitiem, konečně také pociťuje tak trochu odpovědnosti za vše, co se stalo, byl již cosi podnikl, a když vsedli do lektiky, řekl:

„Rozkázal jsem všem otrokům, aby dávali pozor u všech bran, dav jim podrobný popis dívky a toho obra, který ji u Caesara odnesl od hostiny, neboť není pochybností o tom, že ten obr ji odvlekl. Poslyš mne! Jest možno, že Aulové ji chtějí ukrýti na některém ze svých venkovských sídel, ale pak zvíme, kterým směrem bude odváděna. Nebude-li však dívka zpozorována u bran, bude to důkazem, že zůstala v městě, a ještě dnes zahájíme v městě pátrání.“

„Aulové nevědí, kde jest,“ odvětil Vinitius.

„Jseš si tím jist, že je tomu tak?“

„Viděl jsem Pomponii. Oni ji rovněž hledají.“

„Včera nemohla z města vyjíti, protože v noci jsou brány zavřeny. Dva z mých lidí bez ustání obcházejí kolem každé brány. Jeden má jíti Lygii a obrovi v patách, druhý se neprodleně vrátí, aby podal zprávu. Je-li Lygie v městě, vypátráme ji, poněvadž onoho Lyga lze snadno poznati, byť po vzrůstu a zádech. Jsi šťasten, že jí neodvlekl Caesar, a mohu tě ubezpečiti, že opravdu ne, protože na Palatině není pro mne tajností.“

Ale Vinitius propukl v lítosti ještě více nežli ve hněvu a začal hlasem, jenž se trhal rozčilením, vypravovati Petroniovi, co slyšel od Akté a jaká nová nebezpečí spočinula nad hlavou Lygie, tak hrozná, že budou-li uprchlíci nalezeni, bude nutno, aby Lygie byla těch nebezpečí uchráněna, skrývána před Poppaeou co nejúzkostlivěji. Pak jal se Petroniovi hořce vyčítati jeho radu. Kdyby nebylo bývalo jeho, všecko bylo by dopadlo jinak. Lygie byla by u Aulů a on, Vinitius, mohl by se s ní vídati každého dne a byl by dnes šťastnější nežli Caesar. A rozpaluje se dle toho, jak vypravoval, stále více podléhal vzrušení, až konečně slzy žalu i vzteku začaly mu kanouti z očí.

Petronius, jenž nijak netušil, že by mladý člověk mohl do té míry milovati a vášnivě toužiti, řekl si v duchu s jakýmsi podivením, vida ony slzy zoufalství:

„Ó, mocná vládkyně Kypru, ty jediná kraluješ bohům i lidem!“

[226](#footnote-19288-226-backlink) Běda mně ubohému!

[227](#footnote-19288-227-backlink) Bůh temnoty, podsvětí.

[228](#footnote-19288-228-backlink) Bohyně měsíce a kouzel; byla zobrazována se třemi tvářemi: s levou – přibývající měsíc; s pravou – ubývající; prostřední – úplněk.

[229](#footnote-19288-229-backlink) Domácí bůžci, ochránci domova.

[230](#footnote-19288-230-backlink) S neobyčejnou radostí člověka.

[231](#footnote-19288-231-backlink) Slavné sliby.
