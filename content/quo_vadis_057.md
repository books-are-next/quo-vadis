---
title: LIII
---

A všecko zklamalo. Vinitius snížil se do té míry, že hledal podporu u osvobozenců a otrokyň jak Caesarových, tak i Poppaeiných, štědře platil jejich pouhé sliby, získával si bohatými dary jejich přízně. Vyhledal prvního manžela Augusty Ruffia Crispina a vymohl si na něm list; daroval letohrádek v Antiu jejímu synovi z prvního manželství Ruffiovi, ale tím jen rozhněval Caesara, který pastorka nenáviděl. Po zvláštním poslovi psal druhému manželovi Poppaeinu Othovi do Španělska, obětoval všecko své jmění i sebe sama, až konečně zpozoroval, že byl jen hříčkou lidí, že kdyby byl předstíral, že na uvěznění Lygiině málo mu záleží, byl by ji spíše osvobodil.

Totéž vystihl i Petronius. Zatím ubíhal den za dnem. Amfitheatry byly hotovy. Byly již rozdávány „tessery“, totiž známky pro vstup na „ludus matutinus“[475](#footnote-19288-475). Tentokrát však „ranní“ hra za příčinou nesmírného počtu obětí měla se roztáhnouti na dny, týdny a měsíce. Již se nevědělo, kam křesťany umístiti. Věznice byly přeplněny a zuřila v nich horečka. „Puticuli“, totiž společná podzemní sklepení, ve kterých byli křesťané umístěni, začala se přeplňovati. Povstala obava, že by se nemoci mohly rozšířiti do celého města, a proto bylo rozhodnuto pospíšiti si.

A ty všecky pověsti narážely o sluch Vinitiův, uhasínajíce v něm poslední záblesky naděje. Dokud byl čas, mohl se šáliti, že ještě něco pořídí, ale nyní nebylo již ani kdy. Zábavy měly započíti. Lygie mohla každým dnem octnouti se v cirkovém „cuniculu“[476](#footnote-19288-476), odkud byl východ jen do arény. Vinitius nevěda, kam ji vrhne osud a krutost přesily, začal obcházeti všecky cirky, podpláceti stráže a „bestiarie“, žádaje od nich služby, jichž nemohli splniti. Někdy se přistihl, že pracuje již pouze o tom, aby jí umožnil smrt méně strašnou, a právě tehdy cítil, že místo mozku má v lebce žhavé uhlí.

Nemyslil ostatně, že ji přežije, a umínil si, že zahyne společně s ní. Domníval se však, že bolest v něm sežehne život dříve, nežli se dostaví děsná lhůta. Jeho přátelé i Petronius měli rovněž za to, že se před ním každého dne otevře říše stínů. Vinitiova tvář ztemněla a stala se podobnou oněm voskovým hlavám, které byly chovány v „larariích“. V tazích mu ztuhl údiv, jako by nerozuměl, co se stalo a co se státi může. Když na něho někdo mluvil, zvedal mechanickým pohybem ruce ke hlavě, a dlaněmi tiskna skráně, díval se na mluvícího ulekaným a tázavým zrakem. Noci trávil společně s Ursem u dveří Lygie ve vězení a poručila-li mu, aby odešel a odpočinul si, vracel se k Petroniovi a procházel se do rána po atriu. Otroci jej také často nalézali klečícího se zdviženýma rukama nebo ležícího obličejem k zemi. Modlil se ke Kristu, poněvadž byla to poslední naděje. Všecko selhalo. Lygie mohla býti zachráněna jen zázrakem, a proto Vinitius tloukl čelem do kamenných desek ve dlažbě a prosil o zázrak.

Ale zůstalo mu ještě tolik jasného ducha, že chápal, že modlitba Petrova znamená více nežli jeho. Petr mu slíbil Lygii, Petr jej křtil, Petr sám činil zázraky – ať tedy mu poskytne pomoci a podpory!

A jedné noci odešel vyhledat ho. Křesťané, jichž zůstalo již nemnoho, skrývali jej nyní pečlivě, dokonce druh před druhem, aby někdo z těch, kdo byli slabí duchem, nezradil ho buď bezděčně, nebo úmyslně. Vinitius za všeobecného zmatku a skleslosti, mimo to všecek zaměstnán úsilím o vysvobození Lygie z vězení, ztratil apoštola z očí, takže od svého křtu setkal se s ním jen jednou, ještě před počátkem pronásledování. Ale odebrav se k onomu fossorovi, v jehož chatě byl pokřtěn, dověděl se od něho, že ve vinici, ležící za Porta Salaria a náležející Corneliovi Pudensovi, bude se konati schůze křesťanů. Fossor se uvolil, že Vinitia na ni dovede, ujišťuje ho, že v ní najdou Petra. Vskutku, vyšli za soumraku, a dostavše se za hradby, kráčejíce potom proláklinami, porostlými rákosím, dorazili k vinici, divoce a stranou položené. Schůze konala se v kůlně, ve které bylo obyčejně lisováno víno. Ke sluchu Vinitiovu dolétl při vstupu šum modlitby; vstoupiv, spatřil při mdlém světle lucerniček několik desítek postav, klečících a pohroužených v modlitbu. Odříkávaly cosi jako litanie; sbor hlasů právě tak mužských jako ženských opakoval přes tu chvíli: „Kriste, smiluj se!“ Zachvíval se v těch hlasech hluboký, rozdírající smutek a žal.

Petr byl přítomen. Klečel vpředu před dřevěným křížem, přibitým na stěně kůlny, a modlil se. Vinitius poznal zdaleka jeho bílé vlasy a pozvednuté ruce. První myšlenkou mladého patricia bylo, aby prošel zástupem, vrhl se apoštolovi k nohám a zvolal: „Zachraň!“ – avšak buďto velebnost modlitby, nebo vlastní slabost ohnula pod ním kolena; pokleknuv tedy u vchodu, začal opakovati se vzlykotem a sepjatými dlaněmi: „Kriste, smiluj se!“ Kdyby byl zcela jasného vědomí, byl by pochopil, že nejen v jeho prosbě znělo stenání a že ne pouze on přinesl sem svoji bolest, svůj žal a své úzkosti. Nebylo v tomto shromáždění jediné duše lidské, která by nebyla ztratila bytostí, srdci drahých, a když ti nejhorlivější a odvahou nejvíce naplnění z vyznavačů byli již uvězněni, když se každým okamžikem šířily nové pověsti o potupném zneuctívání a mukách, jaká jim byla připravena ve vězeních, když nesmírnost pohromy překonala všecky představy, když zůstal již jen tento hlouček – nebylo v něm jediného srdce, které by se nebylo zviklalo ve víře a neptalo se v pochybnostech: Kde je Kristus? Proč dovoluje, aby zlo se stalo silnějším Boha?

Ale tentokrát ještě Ho prosili snažně a se zoufalstvím o milosrdenství, protože v každé duši doutnala dosud jiskra naděje, že přijde On, smete zlo, srazí do propasti Nerona a zavládne nad světem… Ještě se dívali na sebe, ještě naslouchali, ještě se modlili s rozechvěním. Také Vinitia dle toho, jak opakoval: „Kriste, smiluj se!“ – začalo zachvacovati náboženské nadšení, takové, jako kdysi v chatě fossorově. Hle, volají k Němu z hloubi bolesti, z propasti, hle, volá k Němu Petr – nuže, každé chvíle se otevře nebe, země se otřese v základech a sestoupí On v nesmírné záři, se hvězdami u nohou, milosrdný, leč i hrozný, jenž povýší Své věrné a rozkáže propastem, aby pohltily pronásledovatele!

Vinitius si zastřel rukama tvář a vrhl se k zemi. Pojednou jej opředlo ticho, jako by strach zadrhl v ústech další volání všem přítomným. Zdálo se mu, že se musí cosi státi, děj se co děj, že nadejde okamžik zázraku. Byl jist, že až zvedne a otevře oči, spatří světlo, od něhož slepnou smrtelné zraky, a že uslyší hlas, jímž omdlévají srdce.

Ale ticho trvalo dále. Konečně bylo přerušeno ženským vzlykotem.

Vinitius se zvedl a začal se dívati užaslým zrakem před sebe.

V kůlně místo nadpozemské záře kmitaly se chabé plaménky lucerniček a měsíční paprsky, vnikající otvorem ve střeše, naplňovaly ji stříbrným svitem. Lidé, klečící vedle Vinitia, mlčky zvedali ke kříží oči, zalité slzami; tu a tam se ozvaly jiné vzlykoty a zvenčí dolétalo varovné hvízdání těch, kdo byli na stráži. Vtom Petr vstal, a obrátiv se k zástupu, řekl:

„Děti, povzneste srdce ke Spasiteli našemu a obětujte mu své slzy!“

A odmlčel se.

Náhle se mezi shromážděnými ozval ženský hlas, plný žalostné výtky a neskonalé bolesti:

„Já, vdova, měla jsem jediného syna, který mne živil… Vrať mi jej, pane!“

Nastala opět chvíle ticha. Petr stál před klečícím zástupem, stár, zasmušilý, a jim připadal v té chvíli jako zosobnění vetchosti a bezmocnosti.

Vtom začal si stěžovati druhý hlas:

„Katané zneuctili dcery mé a Kristus to dopustil!“

Potom třetí:

„Zůstala jsem sama s dětmi, a až mne odvlekou, kdo jim dá chléb a vodu?“

Nato čtvrtý:

„Lina, kterého ušetřili, zmocnili se teď opět a položili na mučení, pane!“

Potom pátý:

„Až se vrátíme domů, chytnou nás praetoriáni. Nevíme, kam se ukrýti!“

„Běda nám! Kdo nás ochrání?“

A tak v nočním tichu zněl nářek za nářkem. Starý rybář zamhouřil oči a potřásal svou bílou hlavou nad onou lidskou bolestí a strachem. Opět se sneslo mlčení, jen ti, kdo byli na stráži, tiše pohvizdovali za kůlnou.

Vinitius opět se zvedl, aby se prodral zástupem k apoštolovi a vyžádal si od něho pomoci, ale po jednou spatřil před sebou cosi jako propast, jejíž objevení zbavilo ho vlády v nohou. Co bude, přizná-li se apoštol ke své bezmocnosti, potvrdí-li, že římský Caesar jest mocnější nad Krista Nazaretského? A tou myšlenkou zježily se mu vlasy na hlavě, poněvadž ucítil, že pak do té propasti se zřítí nejen zbytek jeho naděje, nýbrž i on sám i jeho Lygie i jeho láska ke Kristu i jeho víra i vše, čím žil, a zůstane jen smrt a noc, neobsáhlá jako moře.

Zatím Petr začal mluviti hlasem z počátku tak tichým, že sotva bylo možno jej zaslechnouti:

„Děti mé! Na Golgotě jsem viděl, kterak Boha přibíjeli na kříž. Slyšel jsem kladiva a viděl jsem, kterak vysoko zvedli kříž, aby davy lidu hleděly na smrt Syna člověka…

  

… A viděl jsem, kterak mu otevřeli bok a kterak zemřel. A tehdy vraceje se od kříže, volal jsem v bolesti: ‚Běda, běda, Pane! Ty Jsi Bůh! Proč Jsi to dopustil, proč Jsi zemřel a proč Jsi zkormoutil srdce nám, kdož jsme věřili, že přijde království Tvé…?‘

… A On, Pán náš i Bůh náš, třetího dne vstal zmrtvých a byl mezi námi, dokud v záři veliké nevstoupil do království Svého…

… A my, poznavše malou víru svoji, stali jsme se silnými v srdcích a od té chvíle rozséváme símě Jeho…“

  

Tu obrátiv se ve směru, odkud vyšla první stížnost, začal mluviti hlasem již silnějším:

„Proč naříkáte…? Bůh sám podstoupil muka smrt a vy chcete, aby vás jí uchránil? Lidé malé víry, zdaž jste přijali učení Jeho a zdaž slíbil vám tento jediný život? Hle, přichází k vám a praví vám: ‚Pojďte mou cestou!‘ – hle, pozvedá vás k Sobě a vy se rukama zachycujete země, volajíce: ‚Pane, zachraň!‘ Jsem prach před Bohem, ale vůči vám jsem apoštol boží a náměstník i pravím vám ve jménu Kristově: Nikoli smrt jest před vámi, nýbrž život, nikoli muka, nýbrž neskonalé rozkoše, nikoli slzy a nářky, nýbrž zpěv, nikoli otroctví, nýbrž kralování! Já, apoštol boží, pravím k tobě, vdovo: Syn tvůj nezemře, nýbrž narodí se v slávě k životu věčnému a ty se s ním spojíš! Tobě, otče, jemuž katané zprznili nevinné dcerky, slibuji, že nalezneš je bělejší nad lilie hebronské! Vám, matky, jež budete odvlečeny od dětí, vám, kdož ztratíte otce, vám, kteří bědujete, vám, kdož se budete dívati na smrt svých předrahých, vám, zármutkem zdrceným, nešťastným, ustrašeným, i vám, kteří máte zemříti, pravím ve jménu Kristově, že se probudíte jako ze sna ke šťastnému bdění a jako z noci k božímu úsvitu. Ve jménu Kristově, spadniž bělmo s očí vašich a rozhořtež se srdce!“

To praviv, zdvihl ruku, jako by rozkazoval, a oni ucítili novou krev v žilách a zároveň i posvátnou hrůzu v kostech, neboť před nimi stál nikoli již vetchý a zhroucený stařec, nýbrž silný muž, který se chápal jejich duší a zvedal je z prachu a úzkosti.

„Amen!“ zvolalo několik hlasů.

Jemu pak z očí linul se lesk stále větší a šířila se od něho síla, šířil se majestát, šířila svatost. Hlavy se před ním skláněly, a on, když ztichlo slovo: „Amen“, pokračoval:

„Rozsévejte v pláči, abyste sklízeli v radosti! Proč se lekáte moci zla? Nad zemí, nad Římem, nad hradbami jest Pán, jenž se usídlil ve vás. Kamení zvlhne slzami, písek nasákne krví, jámy budou plny vašich těl, ale pravím vám: Vy jste vítezi! Pán kráčí na výboj tohoto města zločinu, zotročování a pýchy, vy pak jste Jeho legií! A jako sám vykoupil mukou a krví hříchy světa, tak chce, abyste vy mukou a krví vykoupili to hnízdo nepravostí…! To vám oznamuje mými ústy!“

A rozložil ruce a očima utkvěl nahoře, jim pak srdce téměř pře­stala tlouci v prsou, neboť ucítili, že jeho zrak cosi vidí, čeho nemohou spatřiti jejich smrtelné oči.

Tvář se mu proto také změnila a zalila jasem i hleděl nějakou dobu mlčky, jako by oněměl nadšením, ale za chvíli slyšán byl jeho hlas.

„Jsi tu, Pane, a ukazuješ mi cesty Své…! Jakže, ó, Kriste…! Nikoli v Jeruzalémě, nýbrž v tomto městě ďáblově chceš založiti sídlo Své…? Zde z těchto slz i z této krve chceš vystavěti Církev Svou? Zde, kde vládne dnes Nero, má vyvstati věčné království Tvé? Ó, Pane, Pane! Přikazuješ těmto vystrašeným, aby ze svých kostí zbudovali základ k Sionu světa, a duchu mému přikazuješ, aby se ujal správy nad ním i nad lidmi země…? A hle, zdroj síly vyléváš na slabé, aby se stali statečnými, hle, přikazuješ mi, abych od této chvíle pásl beránky Tvé až do skonání věků…! Ó, pochválen budiž v cestách Svých, jenž velíš zvítěziti! Hossana! Hossana…!“

Ti, kteří byli malého ducha, povstali; do těch, kdož byli jati pochybnostmi, vproudily potoky víry. Jedny hlasy zvolaly najednou: „Hossana!“ – druhé: „Pro Christo!“ a pak se sneslo ticho. Jasné letní blýskavice ozařovaly vnitřek kůlny a tváře pobledlé vzrušením.

Petr zahleděv se do zjevení, modlil se ještě dlouho, ale nakonec se probral, obrátil k zástupu svoji zanícenou, jasu plnou tvář a pravil:

„Nuže, jako Pán zvítězil nad vašimi pochybnostmi, jdětež i vy vítězit ve jménu Jeho!“

A ačkoli již věděl, že zvítězí, ačkoli věděl, co vzroste z jejich slz a krve, přece jen hlas se mu zachvěl hlubokým pohnutím, když začal dělati nad nimi kříž a řekl:

„A nyní vám žehnám, dítky mé, na muka, na smrt, na věčnost!“

Oni však shrnuli se kolem něho, volajíce: „Jsme již připraveni, ale ty, svatá hlavo, chraň se, neboť ty jsi náměstník, jenž spravuje řád Kristův!“ A takto mluvíce, chytali se roucha jeho, on pak vkládal ruce na jejich hlavy, loučil se s každým zvláště, jako se loučí otec s dětmi, které vysílá na dalekou cestu.

A hned začali vycházeti z kůlny, poněvadž měli již naspěch k domovům a z nich do věznic a do arén. Jejich mysli se odpoutaly od země, duše vzlétly do věčna a oni kráčeli jako ve snu nebo v náboženském nadšení, aby se vzepřeli silou, která v nich byla, proti síle a krutosti „bestie“.

Apoštola převzal Nereus, sluha Pudensův, a odváděl jej po stezce, ukryté ve vinici, do svého domu. Ale za jasné noci bral se za nimi Vinitius, a když konečně dospěli k chatě Nereově, vrhl se pojednou apoštolovi k nohám.

Ten pak, poznav jej, tázal se:

„Čeho žádáš, synu?“

Ale Vinitius po tom, co slyšel v kůlně, neodvažoval se ho již prositi o nic, objav pouze rukama jeho chodidla, tiskl k nim se vzlykotem čelo, vyvolávaje tímto němým způsobem soucit.

Ten pak řekl:

„Vím. Odňali ti dívenku, kterou jsi miloval. Modli se za ni!“

„Pane!“ zaúpěl Vinitius, ještě silněji objímaje chodidla apoštolova. „Pane, jsem bídný červ, ale ty jsi znal Krista, ty Ho pros, ty se za ni přimluv!“

A třásl se bolestí jako list a bil čelem do země, neboť poznav moc apoštolovu, věděl, že on jediný může mu ji vrátiti.

A Petr byl hluboce dojat onou bolestí. Rozpomenul se, jak jednou Lygie, pokořena Crispem, ležela právě tak u jeho nohou, dožebrávajíc se soucitu. Rozpomenul se, že ji zvedl a potěšil, a proto zvedl nyní Vinitia.

„Synáčku,“ řekl, „budu se za ni modliti, ale měj na paměti, co jsem řekl těm, kdož pochybovali: že sám Bůh podstoupil muka kříže, a měj na paměti, že po tomto životě začíná jiný, věčný!“

„Vím…! Slyšel jsem!“ odvětil Vinitius, lapaje do zbledlých úst vzduch. „Ale pohleď, pane – nemohu! Je-li třeba krve, pros Krista, aby vzal moji…! Jsem vojín. Ať mi zdvojnásobí, ať mi ztrojnásobí muka, určená jí – snesu je! Ale ať ji zachrání! Je to ještě dítě, pane! A On jest mocnější nežli Caesar, věřím, mocnější…! Ty sám jsi ji měl rád. Tys nám žehnal! Je to ještě nevinné dítě…!“

Tu se opět sklonil, a přitisknuv tvář ke kolenům Petrovým, začal opakovati:

„Ty jsi znal Krista, pane! Tys Jej znal, On tě vyslyší! Přimluv se za ni!“

A Petr přimhouřil víčka a vroucně se modlil.

Letní blýskavice začaly opět osvětlovati nebe. Vinitius upřeně hleděl za jejich svitu na ústa apoštolova, očekávaje z nich rozsudek buď života, nebo smrti. V tichu bylo slyšeti křepelky, volající na sebe po vinicích, a tlumený, vzdálený ohlas valchoven, ležících u Via Salaria.

„Vinitie,“ otázal se konečně apoštol, „zdaž věříš?“

„Pane, což bych jinak byl sem přišel?“ odpověděl Vinitius.

„Nuže, věř do konce, neboť víra hory přenáší! Kdybys tedy i viděl onu dívenku pod mečem katovým nebo v tlamě lví, věř ještě, že Kristus ji může spasiti! Věř a modli se k Němu i já se budu modliti společně s tebou!“

Potom, zvednuv tvář k nebi, řekl hlasitě:

„Kriste milosrdný, popatři na toto zbolestněné srdce a potěš je! Kriste milosrdný, zmírni vítr, aby byl jako vlna jehněte! Kriste milosrdný, jenž Jsi prosil Otce, aby odňal kalich hořkosti od úst Tvých, odejmi jej od úst tohoto služebníka Svého! Amen!“

A Vinitius, natahuje ruce ke hvězdám, pravil, úpěje:

„Ó, Kriste, jsem Tvůj! Vezmi mne za ni!“

Na východě začalo nebe běleti.

[475](#footnote-19288-475-backlink) Veřejná hra v ranních hodinách.

[476](#footnote-19288-476-backlink) Podzemní chodba, sklepení.
