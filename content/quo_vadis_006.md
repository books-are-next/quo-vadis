---
title: II
---

Po posilnění, které se zvalo snídaní a ke kterému oba druhové si zasedli tehdy, když obyčejní smrtelníci byli již dávno po poledním prandiu[^86], Petronius navrhl malé zdřímnutí. Podle něho byla ještě příliš časná doba na návštěvy. Jsou sice lidé, kteří začínají navštěvovati známé o východu slunce, pokládajíce ke všemu ten zvyk za starořímský. Ale on, Petronius, považuje jej za barbarský. Odpolední hodiny jsou nejvhodnější, ne však dříve, dokud slunce nepřejde směrem ke chrámu Joviše kapitolského a nezačne shlížeti šikmo na Forum[^87]. Na podzim bývá ještě horko a lidé si rádi po jídle pospí. Zatím je milo naslouchati šumu fontány v atriu[^88] a po povinných tisících krocích zdřímnouti si v rudé záři, tlumené nachovým, napolo staženým velariem[^89].

Vinitius uznal oprávněnost jeho slov i začali se procházeti, rozprávějíce ledabylým způsobem o tom, co je nového na Palatině[^90] i ve městě, a tak trochu filosofujíce o životě. Pak se Petronius odebral do cubicula, ale nespal dlouho. Po půl hodině vyšel, a poručiv, aby mu byla přinesena vervena[^91], začal k ní přičichávati a natírati si jí ruce i spánky.

„Nevěřil bys,“ pravil, „jak to občerstvuje a osvěžuje. Teď jsem hotov.“

Lektika[^92] čekala již dávno, a proto vsedli a dali se odnésti na Vicus Patricius, do domu Aulova. „Insula“ Petroniova ležela na jižním svahu Palatina u tak zvaných Carin[^93], pročež nejbližší cesta vedla je níže Fora, ale poněvadž Petronius chtěl se zároveň zastaviti u zlatníka Idomena, dal pokyn, aby neseni byli po Vicus Apollonis a Forum směrem k Vicus Sceleratus, na jehož nároží bylo plno tabern[^94] všeho druhu.

Obrovští černoši vyzvedli lektiku a dali se na pochod; před nimi kráčeli otroci, zvaní pedisequi[^95]. Petronius nějakou dobu zvedal mlčky své ruce, páchnoucí vervenou, k nozdrám a zdálo se, že o něčem přemýšlí, za chvíli pak pravil:

„Napadá mne, že není-li tvá lesní rusalka otrokyní, mohla by opustiti Plautiův dům a přestěhovati se do tvého. Zahrnul bys ji láskou a zasypal bohatstvím jako já svoji zbožňovanou Chrisothemidu, které mám, mezi námi řečeno, aspoň do té míry dosti, co ona mne.“

Markus zavrtěl hlavou.

„Ne?“ ptal se Petronius. „Kdyby bylo nejhůř, hledali bychom podporu u Caesara a můžeš býti jist, že třebas i díky jen mému vlivu, náš Rudobrabradý byl by na tvé straně.“

„Neznáš Lygie!“ odvětil Vinitius.

„Pak dovol, abych se tě optal, znáš-li ji ty jinak nežli jen podle tváře! Mluvil jsi s ní snad? Vyznal jsi jí svou lásku?“

„Viděl jsem ji napřed u fontány a pak jsem ji dvakrát potkal. Pamatuješ se, že za pobytu v domě Aulů bydlil jsem ve vedlejším letohrádku, určeném pro hosty – a maje pohmožděnou ruku, nemohl jsem účastnit se společné tabule. Teprve v předvečer onoho dne, na který jsem ohlásil svůj odjezd, setkal jsem se s Lygií u večeře – ale nemohl jsem slova k ní promluviti. Musil jsem naslouchati Aulovi a jeho vypravování o vítězstvích, jakých dobyl v Británii, a pak o úpadku malých hospodářství v Itálii, jemuž se ještě Licinius Stolo[^96] snažil zabrániti. Vůbec nevím, dovede-li Aulus mluviti o něčem jiném, a nedomnívej se, že budeme s to, abychom se z toho vymanili, leč bys chtěl naslouchati o zženštilosti dnešních dob. Oni tam mají bažanty v kurnících, ale nejedí jich, vycházejíce ze zásady, že každým snědeným bažantem blíží se konec moci římské. Po druhé jsem Lygii potkal u zahradní cisterny s čerstvě utrženou třtinou v ruce, kterou chocholem nořila do vody a kropila kolem rostoucí kosatce. Pohleď na má kolena! U štítu Heraklova, pravím ti, že se netřásla, když proti našim maniplům[^97] táhla mračna Parthů za řevu, ale třásla se u oné cisterny. A zmaten jako jinoch, jenž nosí ještě bullu[^98] na krku, jen jsem žebral očima o soucit, dlouho nejsa schopen promluviti slovo.“

Petronius podíval se na něho skoro s jakousi závistí.

„Šťastný!“ řekl. „Byť svět i život byly nejhorší, jedno blaho zůstane v nich věčné – mládí!“

Za chvíli pak se tázal:

„A nepromluvil jsi na ni?“

„Zajisté. Vzpamatovav se poněkud, řekl jsem, že se vracím z Asie, že jsem si u města pohmoždil ruku a krutě trpěl, ale ve chvíli, kdy mi nastává povinnost, abych opustil ten hostiný dům, že utrpení v něm větší má cenu nežli rozkoš kdekoli jinde – nemoc větší cenu nežli zdraví kdekoli jinde. Poslouchala má slova rovněž zmatena a se sklopenou hlavou, kreslíc cosi třtinou na šafránovitém písku. Pak zvedla oči, ještě jednou se podívala na ony vykreslené obrazce, ještě jednou na mne, jako by se chtěla na něco ptáti – a pojednou prchla jako hamadryáda[^99] před přihlouplým Faunem.“

„Má asi krásné oči.“

„Jako moře – a já jsem v nich také utonul jako v moři. Věř mi, že Archipelag[^100] je méně modrý. Za chvíli přiběhl malý Plautius a začal se na něco vyptávati. Ale nerozuměl jsem, oč mu běží.“

„Ó, Athéno!“ zvolal Petronius. „Sejmi tomu hochu pásku s očí, kterou mu přivázal Eros, neboť jinak si roztříští hlavu o sloup ve chrámě Venušině!“

Pak se obrátil k Vinitiovi:

„Ó, ty jarní pupenci na stromě života, ty první zelená větvičko na vinici! Měl bych tě místo k Plautiovi dát zanésti do domu Gelotiova, kde je škola pro chlapce, kteří ještě nechápou života.“

„Co vlastně chceš?“

„A co kreslila v písku? Ne-li jméno Amorovo, ne-li srdce proklané jeho šípem nebo cosi takového, z čeho bys mohl poznati, že satyrové již našeptávali té nymfě do ucha všelijaká tajemství života? Kterak bylo možno nepodívati se na ty obrazce!“

„Viděl jsem tógu dříve, nežli si myslíš,“ řekl Vinitius, „a než přiběhl malý Aulus, pozorně jsem si prohlížel ty obrazce v písku. Vždyť vím, že i v Řecku i v Římě kreslí dívky nejednou do písku projevy, kterých nechtějí vysloviti jejich ústa… Ale hádej, co nakreslila?“

„Jestliže něco jiného, nežli jsem se domníval, pak neuhodnu.“

„Rybu.“

„Cože pravíš?“

„Pravím: rybu. Mělo to snad znamenati, že v jejích žilách koluje až dosud studená krev? Nevím! Ale ty, kterýž jsi mne pojmenoval jarním pupencem na stromě života, zajisté lépe porozumíš tomu obrazci.“

„Carissime, na takovou věc se optej Plinia! Ten se zná v rybách. Kdyby ještě žil starý Apitius[^101], snad by ti také dovedl pověděti o tom něco, protože snědl za života více ryb, nežli jich může najednou pojmouti neapolský záliv.“

Ale další rozmluva byla přerušena, neboť byli vyneseni do ruš­ných ulic, na nichž překážel jim lidský hluk. Po Vicus Apollonis zabočili na Forum Romanum[^102], kde se za příznivých dnů před západem slunceshromažďovaly zástupy zahálčivého obyvatelstva, aby se procházely mezi sloupy, vypravovaly si novinky a naslouchaly jim, aby viděly přenášené lektiky s vynikajícími lidmi a konečně aby si prohlížely zlatnické krámy, knihkupectví, obchody, ve kterých byly vyměňovány mince, a aby viděly všeliké jiné závody, jichž bylo plno v domech, obklopujících část náměstí, položenou proti Kapitolu. Polovice Fora, ležící přímo pod skalními výběžky zámků, byla již pohroužena ve stín, kdežto sloupoví chrámů výše položených zlatě se lesklo v záři a v modru. Sloupy, jež ležely níže, vrhaly prodloužené stíny na mramorové desky – všude pak bylo jich tak plno, že se oči mezi nimi ztrácely jako v lese. Zdálo se, že těm budovám a sloupům jest až těsno, jak byly blízko sebe. Kupily se jedny na druhé, běžely vpravo i vlevo, stoupaly na návrší, tiskly se k zámecké zdi nebo jedny ke druhým jako větší i menší, silnější a tenčí, zlatisté i bílé kmeny, tu rozkvetlé pod architrávy[^103] květem akantu[^104], tu spletené do jónských hlavic, tu opět zakončené jednoduchým dórským čtvercem. Nad oním lesem leskly se barevné triglify[^105], z tympanonů[^106] vynořovaly se tesané postavy bohů, ze štítů okřídlené zlaté kvadrigy[^107] zdály se chtíti odletět do vzduchu, do onoho modra, které se klidně snášelo nad oním hustým městem chrámů. Uprostřed náměstí i po krajích proudila lidská řeka: davy se procházely pod oblouky basiliky Julia Caesara, davy seděly na schodišti chrámu Kastora a Polluxe[^108] a províjely se u chrámečku Vestina[^109], podobajíce se na tom velikém mramorovém pozadí různobarevným rojům motýlů nebo brouků. Shora po ohromném schodišti směrem od chrámu, posvěceného „Jovi optimo, maximo“[^110], připlývaly nové vlny; u roster[^111] bylo nasloucháno jakýmsi nahodilým řečníkům; tu i tam bylo slyšeti vyvolávání překupníků, prodávajících ovoce, víno nebo vodu, smíchanou s fíkovou šťávou; podvodníky, nabízející zázračné léky, věštce, ty, co uhadovali místa ukrytých pokladů, vykladače snů. Tu i tam shlukem hovorů a vyvolávání splývaly v jedno zvuky sistra[^112], egyptské sambuky[^113] nebo řeckých fléten. Tu i tam nemocní, nábožní nebo trpící lidé přinášeli do chrámů oběti. Mezi lidmi na kamenných deskách slétala se hejna holubů, žádostivá obětních zrn a podobající se pohyblivým, pestrým a tmavým skvrnám, tu se na chvíli vysoko rozletujíce s hlasitým šumem křídel, tu se opět snášejíce na místa, uprázdněná od davů. Občas rozestupovaly se lidské zástupy před lektikami, v nichž bylo viděti elegantní tváře ženské nebo hlavy senátorů a rytířů, majících tahy jako ztuhlé a životem ztrhané. Různojazyčné obyvatelstvo hlasitě opakovalo jejich jména s dodatkem přezdívek, posměšků nebo pochval. Mezi nespořádanými hloučky protlačovaly se někdy, ubírajíce se odměřeným krokem, oddíly vojáků nebo vigilů[^114], dohlížejících na pořádek v ulicích. Řečtinu bylo slyšeti kolem právě tak často jako latinu.

Vinitius, který dávno nebyl ve městě, díval se s jakousi zvědavostí na ono lidské mraveniště a na ono „Forum Romanum“, vévodící vlně světa a přitom i tak jí zalité, že Petronius, který uhodl myšlenku druhovu, nazval je „hnízdem Quiritů[^115] – bez Quiritů“. Opravdu, místní živel se skoro ztrácel v tom davu, skládajícím se ze všech kmenů a národů. Bylo tu viděti Ethiopy, obrovské, světlovlasé lidi z dalekého severu, Britany, Gally a Germány, šikmooké obyvatele Serika[^116], lidi od břehů Eufratu i lidi z povodí Indu, s bradami obarvenými do nádechu cihly, obyvatele Sýrie od břehů Orontu[^117] s černýma a sladkýma očima; obyvatele arabských pouští, vychrtlé na kost, Židy se vpadlými prsy, Egypťany s věčně lhostejným úsměvem ve tvářích, a Numidy i Afry, Řeky z Helady, kteří společně s Římany vládli městu, ale vládli vědou, uměním, rozumem i prohnaností, Řeky z ostrovů a z Malé Asie i z Egypta i z Itálie i z narbonské Gallie[^118]. V zástupu otroků s propíchnutýma ušima nechybělo ani svobodné, zahálčivé obyvatelstvo, které Caesar bavil, živil, ano i šatil – ani svobodní příchozí, které do obrovského města přivábila lehkost života a naděje na Štěstěnu; nechyběli ani překupníci a kněží Serapidovi[^119] s palmovými větvemi v rukou a kněží Isidy, na jejíž oltáře bylo přinášeno více obětí nežli do chrámu kapitolského Joviše, ani kněží Kybelinini[^120], nosící v rukou zlaté chocholky rýže, ani kněží potulných božstev, ani východní tanečnice s pestrými mitrami[^121], ani prodavači amuletů, ani krotitelé hadů, ani chaldejští mágové, konečně ani lidé bez jakéhokoliv zaměstnání, kteří se každého týdne hlásili u zatiberských sýpkařů o obilí, rvali se o loterní lístky do cirků, trávili noci po domech, které byly v zatiberské čtvrti městské stále na spadnutí, slunné a teplé dny pak ve kryptoportycích[^122], ve špinavých veřejných kuchyních Subury, na mostě Milviově nebo před „insulami“ boháčů, kde jim občas byly vyhazovány zbytky se stolu otroků.

Petronius byl těmto davům dobře znám. O sluch Vinitiův bez ustání se odráželo: „Hic est!“ – „Toť on!“ – Byl v oblibě pro štědrost, zvláště pak vzrostla jeho popularita od té doby, kdy se lid dověděl, že se u Caesara přimlouval za zrušení rozsudku smrti, vydaného na celou „familii“, to jest proti všem otrokům praefekta Pedania Secunda bez ohledu na věk a pohlaví za to, že jeden z nich zabil toho ukrutníka v okamžiku zoufalství. Petronius opakoval sice nahlas, že bylo mu všecko jedno a že promlouval k Caesarovi jen soukromě jako arbiter elegantiarum, jehož jemnocit byl pobouřen onou barbarskou řeží, hodnou nějakých Skythů[^123], nikoli Římanů. Nicméně lid, který se vzbouřil za příčinou té řeže, miloval od té chvíle Petronia.

On však o to nestál. Měl na paměti, že ten lid miloval také Bri­tanika[^124], kterého Nero otrávil, i Agrippinu[^125], kterou rozkázal zavražditi – i Oktavii[^126], která byla na Pandatarii[^127] zardoušena, když jí předtím byly podřezány žíly v horké páře – i Rubelia Plauta, který byl vypovězen, i Thraseu[^128], jemuž každý zítřek mohl přinésti rozsudek smrti. Láska lidu mohla býti pokládána spíše za špatnou předzvěst, a skeptický Petronius byl kromě toho ještě pověrčiv. Davem zhrdal dvojnásob: jako aristokrat i jako estét. Lidé, zapáchající praženým bobem, jejž nosívali v záňadří, přitom věčně ochraptělí a zpocení hrou v moru[^129] na nárožích ulic a v peristylech[^130], nezasluhovali v jeho očích jména lidu. Neodpovídaje nijak ani na potlesk, ani na polibky, posílané tu i tam od úst, vypravoval Markovi o případu Pedaniově, tropě si přitom posměch z vrtkavosti chátry, která druhý den po vzpouře tleskala Neronovi, přijíždějícímu do chrámu Joviše Statora[^131]. Ale před knihkupectvím Avernovým dal zastaviti, a vystoupiv, zakoupil ozdobný rukopis, který odevzdal Vinitiovi.

„To je dar pro tebe!“ řekl.

„Díky!“ odvětil Vinitius. Pak, pohlédnuv na titul, ptal se:

„Satirikon? Toť něco nového. Od koho je to?“

„Ode mne. Ale nechci jíti ve stopách Ruffina, jehož historii jsem ti měl vyprávěti, ani ve stopách Fabritia Veienta, a proto o tom nikdo neví; ty pak nikomu to neříkej!“

„Vždyť jsi tvrdil, že básní nepíšeš,“ řekl Vinitius, nahlížeje dovnitř, „zde však vidím prosu, hustě propletenou básněmi.“

„Až budeš čísti, věnuj pozornost hostině Trimalchionově[^132]. Co se týče básní, zošklivily se mi od té doby, co Nero píše epos. Hleď, Vitelius, chce-li dáviti, užívá paličky ze sloní kosti, kterou vsouvá do hrdla; jiní používají k tomu per plameňáků, která namáčejí do oleje nebo odvaru mateřídoušky – kdežto já si čtu poesii Neronovu – a účinek jest okamžitý. Mohu ji potom chváliti, ne-li s čistým svědomím, tedy s čistým žaludkem.“

To praviv, dal opět zastaviti lektiku před zlatníkem Idomenem, a vyřídiv záležitost šperků, poručil, aby lektika byla nesena přímo k domu Aulovu.

„Cestou ti povím na důkaz, co jest autorská sebeláska, historii Ruffinovu,“ řekl.

Ale dříve, nežli ji začal, zabočili na Vicus Patricius a záhy se octli před obydlím Aulovým. Mladý a statný „ianitor“[^133] otevřel jim dveře, vedoucí do ostia[^134], nad nimiž straka, zavřená do klece, vítala je vřeštivě slovem „Salve![^135]“

Cestou z druhé síně, zvané ostium, do vlastního atria řekl Vinitius:

„Všiml sis, že vrátný je tu bez řetězů?“

„To je podivný dům,“ odpověděl Petronius polohlasně. „Jistě je ti známo, že Pomponie Grecina byla podezírána, že vyznává východní pověrečnou víru, spočívající v uctívání jakéhosi ‚Chresta‘. Zdá se, že jí prokázala službu Crispinilla, která nemůže Pomponii odpustiti, že jí stačil pro celý život jediný muž. – Univira…! Je snazší dostati talířek ryzců z Norika[^136]. Byla souzena domácím soudem…“

„Máš pravdu, je to podivný dům. Později ti povím, co jsem tu slyšel a viděl.“

Zatím se octli v atriu. Otrok, jenž měl u něho hlídku, zvaný atriensis, vyslal nomenclatora, aby ohlásil hosty, současně pak služebnictvo jim přistrčilo stolice a pod nohy stoličky. Petronius, který v domnění, že v tom přísném domě vládne věčný smutek, nikdy do něho nevstoupiv, nyní se rozhlížel s jakýmsi překvapením a jako s pocitem zklamání, neboť atrium činilo spíše dojem veselý. Skrze veliký otvor padal shora pruh jasného světla, lámajícího se v tisíceré jiskry na vodotrysku. Čtvercová nádrž vody s fontánou uprostřed, určená k zachycování deště, padajícího za nepohody hořením otvorem, a nazvaná impluvium, byla obklopena sasankami a liliemi. Zejména jevila se v domě zjevná záliba v liliích, protože těch byly celé trsy, dále v bílých i červených, jakož i konečně safírových kosatcích, jejichž jemné plátky byly jako postříbřeny vodním popraškem. Mezi mokrými mechy, v nichž byly ukryty kořenáče s liliemi, a ve shluku listí bylo viděti bronzové sošky, představující děti a vodní ptactvo. V jednom koutě rovněž z bronzu odlitá laň nahýbala svou nazelenalou, od vlhka měděnou rzí potaženou hlavu k vodě, jako by se chtěla napíti. Podlaha atria byla z mosaiky; stěny částečně vykládané červeným mramorem, částečně omalované obrazy stromů, ryb, ptáků a gryfů, vábily zrak hrou barev. Veřeje pobočních komnat byly vyzdobeny želvovinou, nebo dokonce sloní kostí; u zdí mezi dveřmi stály sochy Aulových předků. Všude bylo znáti klidný, přepychu daleký, ale ušlechtilý a sebevědomý blahobyt.

Petronius, který bydlil nepoměrně okázaleji a elegantněji, ne­mohl tu přece jen nalézti žádné věci, která by urážela jeho vkus – a právě se obrátil s tou poznámkou k Vinitiovi, když vtom otrok „velarius“ odhrnul závěs, oddělující atrium od tablina[^137], a v pozadí domu se ukázal spěšně přicházející jim vstříc Aulus Plautius.

Byl to člověk, schylující se k večerním dnům života, s hlavou zbělelou šedinami, ale čilý, energického obličeje, poněkud krátkého, ale také poněkud se podobajícího hlavě orlí. Tentokrát se na obličeji zračilo jakési překvapení, ba i nepokoj vzhledem k nenadálému příchodu Neronova přítele, společníka a udavače.

Ale Petronius byl příliš veliký znalec světa a nadto i bystrý člověk, aby toho nezpozoroval, a proto po prvním uvítání prohlásil s veškerou výmluvností a nenuceností, jaké jen byl schopen, že přichází poděkovat za péči, jaké se v tomto domě dostalo synu jeho sestry, a že pouze vděčnost je příčinou jeho návštěvy, ke které jej osmělila dávná známost s Aulem.

Aulus jej ubezpečil se své strany, že je hostem vítaným, a co se týče vděčnosti, prohlásil, že sám se k ní cítí zavázán, ačkoli jistě Petronius netuší jejích důvodů.

A vskutku, Petronius netušil jich opravdu. Marně se trudil, zvednuv své ořechové oči, aby si připamatoval sebemenší službu, prokázanou Aulovi nebo komukoliv. Nepřipamatoval si žádné, leda té, kterou chtěl prokázati Vinitiovi. Mimoděk mohlo se sice něco podobného státi, ale jen mimoděk.

„Miluji a vysoce si vážím Vespasiana[^138],“ odvětil Aulus, „jemuž jsi zachránil život, když ho jednou potkalo to neštěstí, že usnul při naslouchání veršům Caesarovým.“

„Potkalo jej štěstí,“ odvětil Petronius, „protože jich neslyšel, nepopírám však, že to mohlo dopadnouti nešťastně. Rudobradý chtěl mu stůj co stůj poslati centuriona[^139] s přátelským pokynem, aby si podřezal žíly.“

„A ty, Petronie, ses mu vysmál.“

„Tak jest, či vlastně naopak: řekl jsem mu, že dovedl-li Orfeus uspati písní divoké šelmy, jest jeho triumf stejně veliký, protože se mu podařilo uspati Vespasiana. Ahenobarbovi[^140] jest možno činiti výtku s podmínkou, že se v malé výtce skrývá veliké zalichocení. Naše nejmilostivější Augusta Poppaea rozumí tomu znamenitě.“

„Bohužel, takové jsou časy!“ odvětil Aulus. „Chybějí mi dva před­ní zuby, které mně byly vyraženy kamenem, hozeným rukou Britanovou, a tím se má řeč stala šeplavá, a přece nejšťastnější chvíle jsem strávil v Británii…“

„Protože byly vítězné!“ prohodil Vinitius.

Ale Petronius, uleknuv se, aby starý vůdce nezačal vypravovati o svých dřívějších válkách, změnil předmět rozmluvy. V okolí Preneste nalezli totiž vesničané zdechlé vlčí štěně o dvou hlavách, za onehdejší bouře pak strhl blesk nárožní sloup ve chrámě Luny, což bylo událostí neslýchanou vzhledem k opožděnému podzimu. Jakýs Cotta, který mu to vypravoval, dodal k tomu také, že kněží téhož chrámu předpovídají z toho důvodu zkázu, nebo aspoň zřícení velikého domu, které jen mimořádnými obětmi lze odvrátiti.

Aulus vyslechnuv vypravování, projevil názor, že takových příznaků nelze bráti na lehkou váhu. Že bohové mohou býti pohněváni neobyčejným počtem zločinů, na tom není nic divného – a v té případnosti jsou prosebné oběti zcela na místě.

Na to řekl Petronius:

„Tvůj dům, Plautie, není veliký, ačkoli v něm bydlí veliký člověk; můj dům zase je příliš veliký na tak nepatrného majitele, ale rovněž malý. Jestliže pak jde o zřícení nějakého domu, tak velikého jako na příklad ‚domus transitoria‘[^141], zdaž se nám vyplatí, abychom přinášeli obětní dary, chtějíce to zřícení odvrátiti?“

Plautius neodpověděl na tu otázku, kterážto opatrnost dokonce poněkud se i dotkla Petronia, neboť přes všechen svůj nedostatek vědomí o rozdílu mezi dobrem a zlem nikdy nebyl udavačem a bylo možno hovořiti s ním v naprosté bezpečnosti. A proto opět změnil hovor a začal vychvalovati Plautiův byt, jakož i dobrý vkus, vládnoucí v domě.

„Staré to sídlo,“ odvětil Plautius, „ve kterém ničeho jsem nezměnil od té doby, co jsem je zdědil.“

Po rozhrnutí závěsu oddělujícího atrium od tablina byl dům otevřen dokořán, takže tablinem, následujícím peristylem a ležícím za ním sálem, zvaným oecus, běžel zrak až do zahrady, kterou bylo viděti zdaleka jako jasný obraz vsazený do tmavého rámu. Veselý dětský smích dolétal tam odtud do atria.

„Ach, vůdce,“ pravil Petronius, „dovol nám, abychom zblízka naslouchali tomu upřímnému smíchu, o který dnes je taková nouze!“

„Milerád!“ odvětil Plautius, vstávaje. „To můj malý Aulus a Lygie si hrají míči. Ale co se týká smíchu, mám za to, Petronie, že ti v něm ubíhá celý život.“

„Život je k smíchu, a proto se směji,“ odpověděl Petronius, „zde však zní smích jinak.“

„Petronius,“ dodal Vinitius, „nesměje se ostatně po celé dny, ný­brž spíše po celé noci.“

Takto rozmlouvajíce, přešli po délce domu a octli se v zahradě, kde si Lygie a malý Aulus hráli míči, které otroci, určení výhradně pro tuto zábavu, zvaní spheristae, sbírali se země a podávali jim do rukou. Petronius hodil rychlým, letmým pohledem po Lygii, malý Aulus pak, spatřiv Vinitia, přiběhl uvítat se s ním; ten pak, přecházeje, sklonil hlavu před krásnou dívkou, která stála s míčem v ruce, majíc vlasy poněkud zcuchány, trochu udýchaná a uzardělá.

Ale v zahradním tricliniu, zastíněném břečtany, vinnou révou a zimolezem, seděla Pomponie Grecina; šli tudíž, aby se s ní uvítali. Petronius, jakkoli nenavštěvoval domu Plautiova, ji znal, poněvadž ji vídával u Antistie, dcery Rubelia Plauta, a pak v domě Seneků a u Poliona. Nemohl také potlačiti jakýsi obdiv, jakým jej naplňovala její smutná, ale klidná tvář, ušlechtilost její postavy, pohybů, slov. Pomponie do té míry křižovala jeho pojmy o ženách, že tento člověk, zkažený do morku v kostech a sebevědomý jako nikdo v celém Římě, nejen k ní cítil jakýsi druh úcty, nýbrž dokonce i poněkud ztrácel jistotu sebe. A hle, právě nyní, děkuje jí za péči o Vinitia, jako mimoděk vplétal do řeči výraz „domina“[^142], který mu nikdy nepřicházel na mysl, rozmlouval-li na příklad s Calviou, Crispinillou, se Scribonií, s Valerií, Solinou a jinými ženami velikého světa. – Po přivítání a projevu díků začal si také ihned naříkati, že Pomponie je tak zřídka vídána, že nelze setkati se s ní ani v cirku, ani v amfitheatru, načež mu klidně odpověděla, vloživši ruku do ruky mužovy:

„Stárneme a oba máme stále více rádi domácí zátiší.“

Petronius chtěl odporovati, leč Aulus Plautius dodal šeplavým hlasem:

„A je nám stále cizeji mezi lidmi, kteří dokonce i naše římské bohy označují názvy řeckými.“

„Bohové stali se od nějaké doby pouze řečnickými figurami,“ odvětil spatra Petronius, „a protože v řečnictví jsme se učili od Řeků, je mně samému snazší říci na příklad Héra nežli Juno.“

To praviv, obrátil oči k Pomponii jako na znamení, že v její přítomnosti žádné jiné božství nemohlo mu přijíti na mysl, a potom jal se odporovati tomu, co řekla o stáří: „Lidé stárnou sice rychle, ale jen tací, kdo žijí životem zcela jiným, a kromě toho jsou tváře, na které Saturn[^143], jak se zdá, zapomíná.“ – Petronius řekl to dokonce i s jakousi upřímností, neboť Pomponie Grecina, jakkoliv měla poledne života za sebou, zachovala si neobyčejnou svěžest pleti, a poněvadž měla malou hlavu a drobnou tvář, činila chvílemi dojem ženy úplně mladé, přestože byla ve tmavém rouše, jsouc vážná a smutná.

Zatím malý Aulus, který za pobytu Vinitia v domě neobyčejně se s ním spřátelil, přistoupiv k němu, začal jej vybízeti ke hře míčem. Za chlapcem vešla do triclinia i Lygie. Pod clonou břečtanů, s odlesky, chvějícími se jí na tváři, připadala nyní Petroniovi hezčí nežli na první pohled, opravdu se podobajíc nymfě. A protože dosud na ni nepromluvil, sklonil před ní hlavu a místo obvyklých slov na uvítanou, začal citovati slova, jimiž Odysseus uvítal Nausikau[^144]:

„Pro bohy, prosím tě, ženo! Jsi božstvo, či smrtelný člověk?  
Jsi-li však některá z lidí, co mají na zemi sídlo,  
třikrát blaženi jsou tvůj otec i velebná matka,  
třikrát blaženi bratři…“[^145]

Pomponii se líbila uhlazená zdvořilost tohoto muže, znajícího svět. Co se týče Lygie, ta naslouchala zmatena a zapálena, neodvažujíc se pozvednouti očí. Leč postupně začal se v koutcích jejích úst zachvívati úsměv, na tváři byl zjevný boj mezi dívčí ostýchavostí a touhou po odpovědi – a dle všeho ta touha zvítězila, neboť dívka, podivavši se náhle na Petronia, odpověděla mu slovy téže Nausikay, citujíc je jedním dechem a trochu jako naučenou úlohu:

„Cizinče, ježto se nezdá, že zlý jsi neb nemoudrý člověk…“[^146]

Potom, otočivši se na místě, prchla, jako prchá vyplašený pták.

Teď zase došlo na Petronia, že byl překvapen, neboť se nenadál, že uslyší homérskou báseň z úst dívky, na jejíž barbarský původ byl Vinitiem předem upozorněn. Pohlédl tudíž tázavým zrakem na Pomponii, leč ta nemohla mu dáti odpověď, ježto se dívala v té chvíli, usmívajíc se, na hrdost, jaká se zračila v obličeji starého Aula.

A ten nedovedl hrdosti té utajiti. Předně přilnul k Lygii jako k vlastnímu dítěti, a za druhé, přes své starořímské předsudky, které mu ukládaly, aby horlil proti řečtině a jejímu rozšíření, pokládal ji za vrchol společenské uhlazenosti. Sám se jí nemohl nikdy dobře naučiti, což mu v skrytu bylo bolestno, a proto byl nyní rád, že tomuto vytříbenému pánovi a přitom i spisovateli, který byl hotov považovati jeho dům za barbarský, dostalo se v něm odpovědi jazykem a veršem Homérovým.

„Jest u mne v domě paedagogus Řek,“ pravil, obraceje se k Petroniovi, „který učí našeho hocha, dívka pak naslouchá při vyučovacích hodinách. Je to cácorka ještě, ale cácorka milá, které jsme oba přivykli.“

Petronius díval se teď skrze změti břečtanů a zimolezu na za­hradu a na hrající si trojici. Vinitius odhodil tógu a jen v tunice do výše vyhazoval míč, který Lygie, stojící naproti se vztaženýma rukama, snažila se zachytiti. Dívka neučinila na první pohled velikého dojmu na Petronia. Připadala mu příliš štíhlá. Ale od té chvíle, co v tricliniu pohlédl na ni zblízka, napadlo jej, že takto by přece jen mohla vypadati jitřenka, a jako znalec pochopil, že má do sebe cosi neobyčejného. Všeho si všiml a všecko ocenil, tedy i růžovou a průhlednou tvář i svěží ústa, složená jako k polibku, i oči modré jako lazur moří, i alabastrovou bělost čela, i bujnost tmavých vlasů, lesknoucích se na záhybech odleskem jantaru nebo korintské mědi, i lehkou šíji i „božskou“ spádnost ramenou i všecku pružnou, štíhlou postavu, mladou mladostí máje a čerstvě rozkvetlých květů. Probudil se v něm umělec a ctitel krásy, který vycítil, že pod sochu té dívky bylo by lze napsati: „Jaro“. – Pojednou si připomenul Chrisothemidu a popadal jej pustý smích. Připadala mu i se svým zlatým pudrem ve vlasech i načerněným obočím nesmírně zvadlou, čímsi jako zežloutlá růže, z níž opadávají lístky. A přece mu té Chrisothemidy záviděl celý Řím. Pak si vzpomněl na Poppaeu – a ta přeslavná Poppaea rovněž mu připadala jako bezduchá, vosková figura. Ta dívka tanagerských[^147] tvarů byla nejen jarem – byla i zářivou „Psyche“[^148], která prosvítala jejím růžovým tělem, jako paprsek prosvítá lampou.

„Vinitius má pravdu,“ napadlo jej, „má Chrisothemis je stará, stará jako – Troja!“

Pak se obrátil k Pomponii Grecině – a ukázav na zahradu, řekl:

„Nyní rozumím, domina, že při takovéto dvojici je vám domov milejší nežli hostiny na Palatině a cirk.“

„Ano,“ odpověděla, otáčejíc oči směrem k malému Aulovi a Lygii.

A starý vůdce začal vyprávěti historii dívky i to, co slyšel před lety od Atelia Histera o národě Lygů, usedlém v severních soumračných krajích.

Onino pak skončili hru míčem a nějakou dobu chodili po zahradním písku, odrážejíce se na černém pozadí myrt a cypřišů jako tři bílé sochy. Lygie držela malého Aula za ruku. Naprocházevše se poněkud, sedli si na lavičku u „pisciny“[^149], zaujímající střed zahrady. Ale za chvíli se Aulus rychle zvedl, aby plašil ryby v průhledné vodě, Vinitius pak vedl dále hovor, zahájený při procházce:

„Tak jest,“ pravil nízkým, zachvívajícím se hlasem. „Sotva jsem odložil praetextu[^150], byl jsem vyslán do asijských legií. Města jsem neznal ani života ani lásky. Umím tak trochu zpaměti Anakreonta[^151] a Horáce[^152], ale nedovedl bych jako Petronius mluviti veršem tehdy, kdy rozum oněmuje obdivem a není s to, aby našel vlastní slova. Jako hoch jsem chodíval do školy Musonia[^153], který nám říkával, že štěstí záleží v tom, abychom chtěli to, co chtějí bohové – a tudíž prý záleží to na naší vůli. Nicméně mám za to, že jest jiné, větší a dražší štěstí, které nezáleží na vůli, protože je může dáti pouze láska. Hledají ono štěstí sami bohové, a protož, Lygie, i já, jenž dosud jsem lásky nepoznal, hledám taktéž, následuje jejich příkladu, tu, která by mi chtěla dáti štěstí…“

Odmlčel se – a nějakou dobu bylo jen slyšeti lehké šplounání vody, do které malý Aulus házel kaménky, plaše jimi ryby. – Za chvíli však Vinitius opět začal mluviti hlasem ještě měkčím a tišším:

„Znáš zajisté Vespasianova syna Tita? Prý se tak zamiloval do Bereniky[^154], sotva vyspěv z chlapeckého věku, že div mu touha nevysála života… Tak bych i já dovedl milovati, ó, Lygie…! Bohatství, sláva, moc – pouhý dým a marnost! Boháč najde bohatšího nad sebe, slavného zastíní větší sláva cizí, mocného přemůže mocnější… Leč může-li sám Caesar, může-liž i některý bůh sám zakoušeti větší rozkoše nebo býti šťastnější nežli prostý smrtelník ve chvíli, kdy mu na prsou dýše drahá hruď nebo když smrtelník líbá milovaná ústa…? Nuže, láska nás činí stejnými s bohy, Lygie…!“

A ona poslouchala v nepokoji, překvapena, a přitom i jako by naslouchala zvuku řecké flétny nebo kytary. Zdálo se jí chvílemi, že Vinitius pěje nějakou divnou píseň, která vtéká do jejich uší, zjařuje v ní krev a přitom naplňuje srdce mdlobou, strachem a jakousi nepochopitelnou radostí… Také se jí zdálo, že mluví o čemsi takovém, co v ní bylo již dříve, ale čeho si nebyla jasně vědoma. Cítila, že se v ní cosi probouzí, co dosud dřímalo, a že v této chvíli mění se mlhou opředený sen v podobu stále výraznější, zálibnější a rozkošnější.

Zatím slunce dávno překročilo za Tiberu a nízce stanulo nad janiculským návrším[^155]. Na nehybné cypřiše padalo rudé světlo – a všecek vzduch byl jím prosycen. Lygie zvedla své modré, jako ze sna probuzené oči na Vinitia a náhle on ve večerních lescích, skláněje se nad ní, s prosbou zachvívající se v očích, připadal jí krásnější nežli všichni lidé, nežli všichni řečtí a římští bohové, jejichž sochy vídala na průčelích chrámů. Zlehka objal svými prsty její ruku u zápěstí a ptal se:

„Což netušíš, Lygie, proč ti to říkám?…“

„Ne!“ zašeptala tak tiše, že Vinitius stěží to zaslechl.

Ale neuvěřil jí a stále silněji přitahuje její ruku, byl by ji přitáhl k srdci, bušícímu jako kladivo, vlivem vášně, probuzené rozkošnou dívkou – a byl by přímo k ní obrátil žhoucí slova, nebýti toho, že na stezce, vsazené do rámu myrt, ukázal se starý Aulus, jenž přiblíživ se, řekl:

„Slunce zapadá, mějte se tudíž na pozoru před večerním chladem a nežertujte s Libitinou[^156]…!“

„Nikoli,“ odvětil Vinitius, „nevzal jsem dosud na sebe tógy a nepocítil chladu.“

„Však, hle, již sotva jen polovina sluneční koule vyhlédá za návrším!“ odpověděl starý bojovník. „Věru, toť jako jemné podnebí Sicílie, kde se za večerů scházívá lid na náměstích, aby sborovým zpěvem se loučil se zapadajícím Phoebem[^157].“

A zapomenuv, že před chvílí sám varoval před Libitinou, začal vyprávěti o Sicílii, kde měl své pozemky a veliké polní hospodářství, v němž měl zálibu. Také podotkl, že mu nejednou přicházelo na mysl, aby se přestěhoval na Sicílii a tam v klidu dokončil život. Dosti má zimní jinovatky ten, jemuž zimy již zbělely hlavu. Ještě nepadá list se stromů, nad městem se nebe přívětivě usmívá, ale až vinice zežloutne, až napadne sníh v Albských horách[^158] a bohové navštíví citelným větrem Campanii[^159], potom kdož ví, nepřestěhuje-li se on s celou domácností do svého venkovského sídla v zátiší.

„Měl bys touhu opustiti Řím, Plautie?“ tázal se s náhlým nepokojem Vinitius.

„Tu touhu mám dávno,“ odpověděl Aulus, „neboť tam je pokojněji a bezpečněji.“

A opět se jal vychvalovati své sady, stáda, dům ukrytý v zeleni i pahorky porostlé tymiánem a mateřídouškou, mezi nimiž bzučí roje včel. Ale Vinitius nevšímal si onoho bukolického[^160] nápěvu – a mysle pouze na to, že může ztratiti Lygii, pohlížel směrem k Petroniovi, jako by jedině od něho očekával spásu.

Zatím Petronius, sedě u Pomponie, kochal se pohledem na zapadající slunce, na zahradu a lidi, stojící u vodní nádrže. Jejich bílá roucha na tmavém pozadí myrt zářila zlatem od večerních lesků. Na nebi se začaly červánky zbarvovati nachem, fialovým nádechem a měniti barvu jako opál. Nebes báně se stala fialovou. Černé siluety cypřiší nabyly výraznějších tvarů nežli za bílého dne, kdežto mezi lidmi, mezi stromy a v celé zahradě zavládl večerní klid.

Petronia překvapil ten klid a zejména jej překvapil klid u lidí. Ve tváři Pomponie, starého Aula, jejich chlapce i Lygie – bylo cosi, čeho nevídal na tvářích, které jej obklopovaly každého dne či vlastně každé noci; bylo to jakési světlo, jakési zkonejšení a jakýsi půvab, linoucí se přímo z takového života, jakým tu všichni žili. A s jakýmsi údivem přemýšlel o tom, že přece jen mohla existovati krása a slast, jichž on, věčně se honící za krásou a slastí, nepoznal. Té myšlenky nemohl v sobě utajiti, a obrátiv se k Pomponii, řekl:

„Uvažuji v duši o tom, jak rozdílný jest váš svět od onoho, jemuž vládne náš Nero.“

Ona pak zvedla svoji drobnou tvář k večerním červánkům a odvětila prostě:

„Nad světem nevládne Nero, nýbrž – Bůh!“

Nastala chvíle mlčení. Poblíž triclinia daly se v aleji slyšeti kroky starého vůdce, Vinitia, Lygie a malého Aula – avšak nežli přišli, Petronius ještě se otázal:

„Ty tedy věříš v bohy, Pomponie?“

„Věřím v Boha, jenž jest jediný, spravedlivý a všemocný!“ odpověděla choť Aula Plautia.

[^86]: Starořímská druhá snídaně, pojídaná v 11. hod.

[^87]: Náměstí.

[^88]: Jedna ze tří hlavních částí starořímského domu, a to část přímo za vchodem.

[^89]: Plachta stínící před nepohodou a žárem.

[^90]: Jeden ze sedmi římských pahorků se stejnojmenným palácem římských císařů.

[^91]: Vonná bylina i voňavka z ní vyrobená.

[^92]: Krytá, závěsy opatřená, uvnitř koberci a poduškami vystlaná nosítka.

[^93]: Část starého Říma obývaná boháči.

[^94]: Krám, dílna.

[^95]: Otroci provázející svého pána, aby mu byli k ruce, když bude třeba (např. nést věci).

[^96]: Starořímský tribun lidu ze 4. st. př. n. l., původce agrárního zákona ve pro­spěch lidu.

[^97]: Starořímské ozbrojené čety vojska (cca 300 mužů).

[^98]: Zlaté pouzdro s amuletem (proti uřknutím a čárům), které nosily děti svobodných rodičů (chlapci do dosažení mužského věku, děvčata do provdání).

[^99]: Lesní nymfa.

[^100]: Skupina ostrovů v Egejském moři.

[^101]: Pověstný starořímský labužník z dob císaře Tiberia.

[^102]: Hlavní náměstí ve starém Římě.

[^103]: Příčné břevno, položené nahoře od středu jednoho sloupu ke středu druhého sloupu.

[^104]: Rostlina podobná bodláku, tvar jejího listu byl oblíbeným vzorem vyšívaným na roucha.

[^105]: Dekorativní prvky na dórských sloupech.

[^106]: Římsou vroubené prohloubené pole nad oknem nebo dveřmi, obvykle trojúhelníkovitého nebo polokruhovitého tvaru.

[^107]: Čtyřspřeží, vůz se čtyřspřežím.

[^108]: Bájní řečtí hrdinové, zprvu bohové, později lidé, oddaní si čistou bratrskou láskou; ochránci přátelství.

[^109]: Vesta, bohyně domácího krbu.

[^110]: Joviši (Jupiterovi) nejlepšímu, největšímu.

[^111]: Řečniště.

[^112]: Staroegyptský hudební nástroj s řinčivým zvukem.

[^113]: Starověký trojhranný strunný nástroj.

[^114]: Starořímská policejní stráž.

[^115]: Starořímští občané, Římané.

[^116]: Starověký název Číny.

[^117]: Starověký název řeky Nahr-al-Ásí v Sýrii.

[^118]: Starořímská provincie mezi Alpami a Pyrenejemi, obývaná keltským kme­nem Tektoságů.

[^119]: Egyptský bůh podsvětí.

[^120]: Bohyně, zvaná „velká matka“, ochránkyně všeho tvorstva.

[^121]: Čepice s cípem přehozeným dopředu a se stužkami na uvázání pod bradou.

[^122]: Loubí.

[^123]: Starověké označení pro všechny národy sídlící v rovinách severně od Čer­ného a Kaspického moře a Aralského jezera.

[^124]: Syn římského císaře Claudia, Neronův nevlastní bratr.

[^125]: Žena římského císaře Claudia a Neronova matka.

[^126]: První Neronova žena, která byla zavražděna na popud druhé Neronovy ženy.

[^127]: Ostrůvek v Tyrhénském moři, západně od Neapole, kam byli za doby řím­ských císařů vypovídání členové panujícího rodu.

[^128]: Historická osobnost, ctihodný Říman, konzul.

[^129]: Hra, při níž měl hráč uhodnout počet prstů, které mu spoluhráč náhle vystrčil ze zaťaté pěsti.

[^130]: Starověká dvorana s krytými, na sloupech spočívajícími chodbami po obvodu.

[^131]: Jupiter Zastavitel, jenž svůj přídomek získal jako upomínku na to, že zastavil Římany na útěku před Sabiny (staroitalský kmen, usídlený mezi řekami Narem, Tibrem a Anienem).

[^132]: Hrdina z Petroniova satirického díla.

[^133]: Vrátný.

[^134]: Chodba mezi vestibulem a atriem.

[^135]: Buď zdráv!

[^136]: Starořímská provincie na jih od Dunaje.

[^137]: Krytá, na dvou stranách otevřená síň.

[^138]: Zprvu vojevůdce Neronových vojsk, po jeho smrti římský císař.

[^139]: Starořímský setník.

[^140]: Rudobradý.

[^141]: „Přechodní dům“, část Neronova paláce, která tvořila přechod z Palatina na Esquilin.

[^142]: Paní, velitelka.

[^143]: Bůh času, setby, polního hospodářství a sklizně.

[^144]: V řeckém bájesloví dcera krále Fajaků Alkinoa, která pomohla Odysseovi poté, co se zachránil na jejich ostrově.

[^145]: Vyňato z Homérovy Odysseje, překl. Otmar Vaňorný.

[^146]: Vyňato z Homérovy Odysseje, překl. Otmar Vaňorný.

[^147]: Tanagra – starořecké město v Boeotii (území ve středním Řecku)

[^148]: Lidská duše, představovaná starověkými umělci a básníky jako malá okřídlená bytost, u Římanů nyla znázorňována jako krásná, útlá dívka s motýlími křídly.

[^149]: Vodní nádrž pro chov ryb.

[^150]: Tóga lemovaná nachem, kterou nosívali vyšší úředníci, někteří kněží a děti ze svobodných rodů (hoši do 17 let, dívky do provdání).

[^151]: Slavný starořecký básník z 6. stol. př. n. l.

[^152]: Slavný starořímský básník z 1. století př. n. l.

[^153]: Starořímský filozof z 1. stol. n. l.

[^154]: Sestra judského krále Heroda, proslulá neobyčejnou krásou.

[^155]: Janiculum – jeden ze sedmi římských pahorků.

[^156]: Bohyně pohřbívání.

[^157]: Příjmení Apollonovo jako boha slunce.

[^158]: Hory severozápadně od města Albanum (Campanie), které se ve starověku honosilo četnými letohrádky vznešených Římanů.

[^159]: Krajina ve střední Itálii.

[^160]: Pastýřský.
