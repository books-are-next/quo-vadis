---
title: LV
---

Lygie v dlouhém, narychlo psaném listě loučila se s Vinitiem navždy. Bylo jí známo, že do věznice nesměl již nikdo vstoupiti a že bude moci viděti Vinitia teprve z arény. Prosila ho tudíž, aby se dověděl, kdy dojde na ně, a aby byl přítomen divadlu, poněvadž chtěla jej spatřiti za života ještě jednou.

V jejím listě nebylo znáti bázně. Psala, že ona i ostatní již touží po aréně, ve které najdou vykoupení z věznice. Doufajíc, že přijede Pomponie i Aulus, snažně žádala, aby přišli také oni. V každém jejím slově bylo zjevno nadšení a to odpoutání se od života, v němž žili všichni vězňové, zároveň pak neochvějná víra, že sliby musí býti splněny za hrobem. „Osvobodí-li mne Kristus nyní (psala), či po smrti, On mne tobě přislíbil ústy apoštolovými, a jsem tedy tvá.“ A zapřísahala jej, aby jí nelitoval a nedal se opanovati bolestí. Smrt nebyla jí zrušením zásnub. S důvěřivostí dítěte ujišťovala Vinitia, že hned po mukách v aréně řekne Kristovi, že v Římě zůstal její ženich, Markus, který po ní touží z plna srdce. A myslila, že Kristus snad dovolí její duši, aby se na chvíli k němu vrátila, aby mu pověděla, že žije, že na muka nevzpomíná a že je šťastna. Celý její list dýchal blahem a neskonalou nadějí. Byla v něm pouze jedna prosba, spojená s věcmi pozemskými: aby Vinitius odnesl ze spolaria její tělo a pochoval ji jako svoji choť v hrobě, v němž jednou sám měl spočinouti.

Četl ten list s duší rozervanou, ale zároveň se mu zdálo nemožno, že by Lygie mohla zahynouti pod tesáky divokých zvířat a že by se Kristus nad ní nesmiloval. Nicméně právě v tom tkvěla naděje i důvěra. Vrátiv se domů, odepsal, že denně bude přicházeti ke zdem Tulliana a čekati, dokud Kristus nerozdrtí zdi a nevrátí mu jí. Uložil jí, aby věřila, že On mu ji může odevzdati i v cirku, že Ho veliký apoštol o to prosí a že chvíle vykoupení jest blízka. Na víru obrácený centurio měl jí onen list odnésti nazítří.

Ale když Vinitius přišel následujícího dne k věznici, setník, opustiv řadu, přistoupil k němu první a řekl:

„Slyš mne, pane! Kristus, jenž tě zkoušel, projevil ti svoji milost. Dnešní noci přišli osvobozenci Caesarovi a praefektovi, aby pro ně vybrali křesťanské panny ke zneuctění; vyptávali se na tvoji snoubenku, ale Pán seslal na ni horečku, na kterou umírají vězňové v Tullianu, a nechali ji stranou. Včera večer byla již v bezvědomí; blahoslaveno budiž jméno Spasitelovo, neboť nemoc, která jí uchrá­nila hanby, může jí uchrániti i smrti.“

Vinitius opřel se rukama o nárameník vojákův, aby nepadl, vojín pak pokračoval:

„Děkuj milosrdenství Páně! Lina odvlekli a trýznili mučením, ale vidouce, že dokonává, vydali jej. Snad ti ji nyní také vydají a Kristus jí vrátí zdraví.“

Mladý tribun setrval ještě chvíli, svěsiv hlavu, načež ji zvedl a řekl tiše:

„Tak jest, setníku. Kristus, jenž jí uchránil hanby, uchrání jí i smrti.“

A proseděv u zdí vězení do večera, vrátil se domů, aby poslal své lidi pro Lina, a uložil jim, aby jej zanesli do jednoho z jeho před­městských letohrádků.

Nicméně Petronius, zvěděv o všem, rozhodl se, že zakročí ještě jednou. Byl již dříve u Augusty, teď se k ní odebral po druhé. Zastal ji u lože malého Ruffia. Děcko se zraněnou hlavou blouznilo v horečce, matka pak ošetřovala je se zoufalstvím a hrůzou v srdci, myslíc na to, že zachrání-li dítě, snad jen proto, aby záhy zahynulo smrtí strašlivější.

Zaujata výhradně svou bolestí, nechtěla ani slyšeti o Vinitiovi a Lygii, ale Petronius ji postrašil. „Urazila jsi nové neznámé božství,“ řekl k ní. „Ty, Augusto, uctíváš nejlépe hebrejského Jehovu, ale křesťané tvrdí, že Kristus je jeho synem. Pomysli tedy, nestíhá-li tě hněv otcův! Kdož ví, zdali to, co tě potkalo, není jejich pomstou, a nezávísí-li život Ruffiův na tom, jak se zachováš.“

„Co chceš, abych učinila?“ tázala se Poppaea se strachem.

„Upros pohněvaná božstva!“

„Kterak?“

„Lygie jest nemocna. Působ na Caesara nebo Tigellina, aby byla vydána Vinitiovi.“

A ona se ptala v zoufalství:

„Ty se domníváš, že já mohu?“

„Nuže, můžeš něco jiného! Uzdraví-li se Lygie, musí jíti na smrt. Jdi do chrámu Vestina a požádej, aby virgo magna[479](#footnote-19288-479) octla se náhodou u Tulliana v okamžiku, až budou vyváděni vězňové na smrt, a aby rozkázala onu dívku osvoboditi. Veliká vestálka ti toho neodepře.“

„A zemře-li Lygie horečkou?“

„Křesťané říkají, že Kristus je mstivý, ale spravedlivý; dost možná, že Ho uprosíš pouhou dobrou vůlí.“

„Ať mi dá nějaké znamení, že zachrání Ruffia!“

Petronius pokrčil rameny.

„Nepřicházím jako jeho posel, ó, božská, pravím ti toliko: Buď raději se všemi božstvy, římskými i cizími, zadobré!“

„Půjdu!“ řekla zlomeným hlasem Poppaea.

Petronius si zhluboka oddychl.

„Konečně jsem něco pořídil!“ napadlo jej.

A vrátiv se k Vinitiovi, řekl mu:

„Pros svého Boha, aby Lygie nezemřela horečkou, poněvadž nezemře-li, veliká vestálka rozkáže, aby byla osvobozena.“

Vinitius pohlédl na něho očima, v nichž se leskla horečka, a odpověděl:

„Ji osvobodí Kristus!“

A Poppaea, která byla hotova obětovati hekatomby všem bohům světa, aby zachránila Ruffia, ještě téhož večera odebrala se na Forum k vestálkám, svěřivši nemocné dítě v ochranu věrné pěstounky Silvie, která byla chůvou jí samé.

Ale na Palatině byl rozsudek proti dítěti již vydán, neboť sotva císařovnina lektika zmizela za Velikou branou, do komnaty, ve které ležel malý Ruffius, vešli dva osvobozenci Caesarovi, z nichž jeden se vrhl na starou Silvii a ucpal jí ústa, kdežto druhý, popadnuv měděnou sošku sfingy, omráčil ji první ranou.

Pak přistoupili k Ruffiovi. Hoch, jenž byl zachvácen horečkou a kromě toho ne při zcela jasném vědomí, nechápal, co se děje kolem něho a usmíval se na ně, mhouřil své krásné, modré oči, jako by se namáhal poznati je. Oni však, sejmuvše pás z chůvy, zvaný cingulum[480](#footnote-19288-480), zadrhli mu jej kolem krku a začali ho rdousiti. Dítě, zavolavši jednou po matce, lehce skonalo. Potom je zavinuli do prostěradla a vsednuvše na připravené koně, jeli tryskem až do Ostie, kde hodili tělo do moře.

Poppaea, nezastihnuvši veliké panny, která s ostatními vestálkami byla u Vatinia, vrátila se zakrátko na Palatin. Naleznuvši prázdné lože a vychladlé tělo Silviino, padla do mdlob, a když byla přivedena k sobě, dala se do křiku a její divoké výkřiky rozléhaly se po celou noc a následující den.

Ale třetího dne Caesar jí poručil, aby se dostavila k hostině; obléknuvši si tudíž do ametystové tuniky, přišla a seděla s kamennou tváří, zlatovlasá, zamlklá, rozkošná a zlověstná jako anděl smrti.

[479](#footnote-19288-479-backlink) Velká panna.

[480](#footnote-19288-480-backlink) Pás, opasek.
