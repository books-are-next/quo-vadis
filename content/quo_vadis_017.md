---
title: XIII
---

Nazítří, sotva byl Petronius hotov s oblékáním v unctuariu, již dostavil se Vinitius, obeslaný Teiresiem. Věděl již, že od bran nepřišly žádné zprávy, a ta zvěst, místo aby jej potěšila jako důkaz, že Lygie jest v městě, sklíčila jej ještě více, poněvadž se začal domnívati, že Ursus ji mohl vyvésti z města hned po odvlečení, tedy dříve, nežli otroci Petroniovi začali hlídati u bran. Ovšem na podzim, kdy se dni krátily, byly brány zavírány dosti brzy, ale byly také otvírány těm, kdož vyjížděli a jejichž počet býval značný. Za hradby bylo také lze dostati se i jinými způsoby, o nichž na příklad otroci, kteří chtěli prchnouti z města, dobře věděli. Vinitius vyslal sice své lidi také na všecky cesty, vedoucí do provincie[^239], i k vigilům v menších městech se zprávou o uprchlé dvojici otrockých příslušníků a s přesným popisem Ursa i Lygie, jakož i s naznačením odměny za jejich dopadení. Bylo však pochybno, může-li to pronásledování je postihnouti, a kdyby i postihlo, budou-li se místní úřady cítiti oprávněny, aby je zadržely na soukromou žádost Vinitiovu, nepotvrzenou praetorem[^240]. Nuže, na takové potvrzení nebylo kdy. SZ své strany hledal Vinitius po celý včerejší den Lygii, jsa přestrojen za otroka, po všech odlehlých uličkách města, nepodařilo se mu však najíti sebemenší stopu ani známku. Viděl sice Aulovy lidi, ale ti také, jak se zdálo, po něčem pátrali, a to jej pouze utvrdilo v domněnce, že dívky neuchvátili Aulové a že ani ti nevědí, co se s ní stalo.

Když mu tedy Teiresias prohlásil, že je tu člověk, který se uvolí ji vyhledati, spěchal, seč dech byl, do domu Petroniova, a sotva se s druhem uvítal, začal se dotazovati po onom člověku.

„Hned jej spatříme,“ pravil Petronius. „Je to známý Eunike, která každé chvíle se dostaví, aby mně složila záhyby u tógy, a která nám o něm podá bližší zprávu.“

„Ta, kterou jsi mi včera chtěl darovati?“

„Ta, kterou jsi včera odmítl, za což jsem ti ostatně vděčen, protože je to nejlepší vestiplica v celém městě.“

A vskutku, vestiplica vstoupila právě, když chtěl domluviti, a vzavši tógu, složenou na křesle, vykládaném sloní kostí, rozložila ji, aby ji přehodila Petroniovi přes ramena. Tvář měla jasnou, tichou, a v jejích očích zářila radost.

Petronius podíval se na ni a připadala mu velice krásnou. Za chvíli, když zahalivši jej do tógy, začala ji urovnávati, shýbajíc se chvílemi, aby záhyby prodloužila, zpozoroval, že její ramena mají čarokrásnou barvu bledé růže a prsa i kyčle průsvitné odlesky per­lovce nebo úběle.

„Eunike,“ pravil, „je zde onen člověk, o němž ses včera zmínila před Teiresiem?“

„Jest, pane.“

„Jak se jmenuje?“

„Chilon Chilonides.“

„Kdo je to?“

„Lékař, mudřec a věštec, který dovede čísti v lidských osudech a předpovídati budoucnost.“

„Předpověděl budoucnost i tobě?“

Eunike se zalila ruměncem, který do růžova zbarvil i její uši a krk.

„Ano, pane.“

„Co ti věštil?“

„Že mne potká bolest i štěstí.“

„Bolest tě potkala včera z rukou Teiresiových, nuže, musí přijíti i štěstí!“

„Již přišlo, pane.“

„Jaké?“

A ona zašeptala:

„Zůstala jsem.“

Petronius položil ruku na její zlatou hlavu.

„Dobře jsi mi dnes urovnala záhyby, mám z tebe radost, Eunike.“

Jí pak pod oním dotykem opředly se v jediné chvíli oči mlhou blaha a ňadra se začala rychle dmouti.

Ale Petronius přešel s Vinitiem do atria, kde na ně čekal Chilon Chilonides, který spatřiv je, hluboce se jim uklonil. Petroniovi při vzpomínce na domněnku, jaká jej napadla včera, že totiž může to býti milenec Eunike, úsměv se vloudil na ústa. Člověk, jenž stál před ním, nemohl býti milencem žádné ženy. V té podivné postavě bylo cosi ošklivého i směšného. Nebyl stár; v jeho nepěstěném plnovousu a kučeravých vlasech prosvítal sotva tu a tam šedivý vlas. Břicho měl vpadlé, záda přihrblá, takže na první dohled činil dojem hrbáče; nad oním hrbem pak zvedala se veliká hlava s tváří opičí a přitom i prohnanou a s pronikavým pohledem. Jeho nažloutlá pleť byla zohyzděna vyrážkou a tou byl pokryt i nos, jenž mohl poukazovati na přílišnou zálibu v láhvi. Zanedbaný šat, skládající se ze tmavé tuniky, utkané z kozí vlny, a takového též děravého pláště, dokazoval buď skutečnou, nebo předstíranou bídu. Petroniovi při pohledu na něho přišel na mysl homérský Thersites[^241], a proto odpověděv kynem ruky na jeho poklonu, řekl:

„Buď vítán, božský Thersite! Jak se daří tvým oteklinám, které ti způsobil Ulixes[^242] u Troje, a co dělá on sám na polích elysejských?“

„Šlechetný pane,“ odpověděl Chilon Chilonides, „nejmoudřejší z nebožtíků Ulixes posílá mým prostřednictvím nejmoudřejšímu z žijících Petroniovi pozdrav a prosbu, aby tyto mé otekliny přikryl novým pláštěm.“

„Při Hekaté Triformis!“ zvolal Petronius. „Odpověď zasluhuje, abys dostal plášť…“

Ale další hovor byl přerušen netrpělivým Vinitiem, který se rychle ptal:

„Víš dobře, k čemu se uvoluješ?“

„Když dvě ‚familie‘ ve dvou vznešených domech nemluví o ničem jiném a po nich opakuje tu pověst polovice Říma, není těžko vědět o tom,“ odvětil Chilon. „Včerejší noci byla odvlečena dívka, vychovávaná v domě Aula Plautia, jménem Lygie neboli vlastně Callina, kterou tvoji otroci, pane, odváděli z paláce Caesarova na tvoji ‚insulu‘, já pak se uvoluji vyhledat ji v městě anebo, což jest málo pravděpodobno, opustila-li město, ukázat ti, šlechetný tribune, kam prchla a kde se skryla.“

„Dobrá,“ řekl Vinitius, jemuž se líbila přesnost odpovědi, „jaké prostředky k tomu máš?“

Chilon se zchytrale usmál.

„Ty prostředky máš, pane, ty – já mám jen rozum.“

Petronius rovněž se usmál, poněvadž byl plně spokojen svým hostem.

„Ten člověk může dívku vypátrati,“ napadlo jej.

Zatím Vinitius svraštil své srostlé obočí a pravil:

„Nuzáku, svádíš-li mne pro zisk, dám tě utlouci kyji.“

„Jsem filosof, pane, a filosof nemůže bažit po zisku, zvláště po takovém, jaký velikomyslně slibuješ.“

„Ach, ty že jsi filosof?“ ptal se Petronius. „Eunike mi říkala, že jsi lékař a věštec. Odkud znáš Eunike?“

„Přicházela ke mně o radu, neboť má sláva zavadila o její sluch.“

„Jakou to chtěla radu?“

„Proti lásce, pane. Chtěla se vyléčit z lásky, která není opětována.“

„A vyléčil jsi ji?“

„Udělal jsem více, pane, neboť jsem jí dal amulet, který zajišťuje opětování milostných citů. V Pafu[^243] na Kypru jest chrám, ó, pane, v němž jest chována páska Venušina. Dal jsem jí dvě nitky z té pásky, uzamčené do skořápky mandle.“

„A dal sis dobře zaplatiti?“

„Za opětování lásky nelze nikdy dost zaplatit, já pak, nemaje dvou prstů u pravé ruky, sbírám na otroka, scribu, který by psal mé myšlenky a zachoval mé učení pro svět.“

„K jaké škole patříš, božský mudrci?“

„Jsem cynik, pane, protože mám děravý plášť; jsem stoik, protože trpělivě snáším bídu, a jsem peripatetik[^244], protože, jsa bez lektiky, chodím pěšky od vinárníka k vinárníkovi a cestou vyučuji ty, kteří slíbí, že zaplatí za korbel.“

„U korbele pak se stáváš rétorem?“

„Heraclitus pravil: ‚Všecko teče,‘ a můžeš popřít, pane, že víno je tekutinou?“

„A hlásal, že oheň jest božství, a to božství hoří na tvém nose!“

„A božský Diogenes[^245] z Apollonie[^246] hlásal, že podstatou věcí je vzduch, a čím je vzduch teplejší, tím dokonalejší tvoří bytosti, a z nejteplejšího povstávají duše mudrců, a protože na podzim se dostavují chladna, ergo, pravý mudřec musí si duši zahřívat vínem… Neboť rovněž tak nemůžeš popřít, pane, že korbel, třebas jen s patoky od Capuy[^247] nebo Telesie[^248], nešířil by tepla po všech kostech pomíjejícího lidského těla.“

„Chilone Chilonide, kde je tvá vlast?“

„Nad Pontem Euxinem[^249]. Pocházím z Mesembrie[^250].“

„Chilone, jsi veliký!“

„Ale zneuznán!“ dodal melancholicky mudřec.

Nicméně byl Vinitius opět všecek netrpěliv. Vzhledem k naději, jaká se mu kmitla, přál by si, aby se Chilon okamžitě vydal na výpravu, a všecka ta rozmluva mu připadala jen zbytečným plýtváním času, pro které se horšil na Petronia.

„Kdy zahájíš pátrání?“ řekl, obraceje se k Řekovi.

„Již jsem je zahájil,“ odpověděl Chilon. „A když jsem tu, když odpovídám na tvé vlídné otázky, taktéž pátrám. Měj pouze důvěru, ctný tribune, a věz, že kdyby se ti ztratil řemének od obuvi, dovedl bych najít řemének nebo toho, kdo jej zvedl na ulici.“

„Byl jsi již použit k takovým službám?“ tázal se Petronius.

Řek pozvedl oči.

„Příliš nízko je dnes oceňována ctnost i moudrost, aby ani filosof nebyl nucen vyhledávat jiných prostředků k živobytí.“

„Jaké jsou ty tvé?“

„Všecko vědět a posloužit novinami těm, kdož po nich touží.“

„A kteří za ně platí?“

„Ach, pane, potřebuji si koupit písaře! Jinak moje moudrost vezme za své i se mnou.“

„Nesebral-lis dosud ani na celý plášť, tvé zásluhy jistě nejsou vynikající.“

„Skromnost mi brání, abych se jimi chlubil. Uvaž však, pane, že dnes není dobrodinců, jakých bylo dříve plno a jimž bylo příjemností zahrnout zlatem zásluhu, jako spolknout ústřici z Puteolí[^251]. Nejsou malé mé zásluhy, ale lidská vděčnost je malá. Někdy, prchne-li znamenitý otrok, kdo jej vypátrá, ne-li jediný syn mého otce? Objeví-li se na zdech nápisy na božskou Poppaeu, kdo zjistí pachatele? Kdo vyšťárá báseň na Caesara u knihkupců? Kdo udá, co se mluví po domech senátorů a rytířů? Kdo nosí listy, jaké nemají býti svěřeny otrokům; kdo naslouchá novinám u dveří lazebníků; před kým nemají tajností vinárníci a pekařští tovaryši; komu důvěřují otroci; kdo umí prohledat každý dům křížem krážem od atria až do zahrady? Kdo zná všecky ulice, zákoutí, tajné skrýše; kdo ví, co se mluví v thermách, v cirku, na trzích, ve školách lanistů, v kůlnách u obchodníků s otroky, ano i v arenariích[^252]?“

„U bohů! Dosti již, šlechetný mudrci!“ zvolal Petronius. „Utopíme se ve tvých zásluhách, ctnosti, moudrosti a výmluvnosti! Dosti již! Chtěli jsme věděti, kdo jsi, a nyní to víme!“

Ale Vinitius byl tomu rád, neboť jej napadlo, že ten člověk právě tak jako honící pes, jakmile je jednou puštěn, aby větřil, nepřestane, dokud nenajde tajné skrýše.

„Dobrá!“ řekl. „Potřebuješ pokynů?“

„Potřebuji zbraně.“

„Jaké?“ ptal se s údivem Vinitius.

Řek nastavil jednu dlaň, druhou pak provedl pohyb, jako by na ní počítal peníze.

„Takové jsou dnes časy, pane!“ řekl s povzdechem.

„Budeš tedy oslem,“ řekl Petronius, „který dobývá pevnosti pomocí měšců zlata.“

„Jsem jen chudý filosof, pane!“ odvětil s pokorou Chilon. „Zlato máte vy.“

Vinitius mu hodil měšec, který Řek chytil ve vzduchu přesto, že neměl dvou prstů u pravé ruky.

Pak zvedl hlavu a řekl:

„Pane, vím již více, nežli bys tušil! Nepřišel jsem k vám s prázdnýma rukama. Vím, že dívka nebyla odvlečena Auly, protože jsem již mluvil s jejich služebníky. Vím, že dívka není na Palatině, kde všichni jsou zaměstnáni nemocnou malou Augustou, a tuším také tak trochu, proč chcete hledat dívku raději za mého přispění nežli za přispění vigilů a vojáků Caesarových. Vím, že její útěk byl umožněn služebníkem, pocházejícím z téže země, ze které pochází i ona. Nemohl najít pomoci u otroků, protože otroci, kteří všichni drží za jeden provaz, nebyli by mu pomohli proti tvým otrokům. Mohli mu pomoci jen spoluvyznavači…“

„Poslyš, Vinitie,“ přerušil jej Petronius, „neříkal jsem ti totéž, slovo od slova?“

„To je mi ke cti,“ řekl Chilon. „Dívka, pane,“ pravil, obraceje se opětně k Vinitiovi, „určitě se klaní jednomu a témuž božstvu jako ta nejctnostnější z Římanek, ta pravá, cudná matrona Pomponie. Slyšel jsem i to, že Pomponie byla doma souzena pro vyznávání jakýchsi cizích božstev, nemohl jsem se však dovědět od jejich služebníků, jaké jest ono božství a jak se jmenují jeho vyznavači. Kdybych to mohl vědět, odebral bych se k nim, stal bych se nej­zbožnějším z nich a získal si jejich důvěry. Ale ty, pane, který, jak rovněž vím, strávil jsi několik dní v domě šlechetného Aula, můžeš mi o tom podat nějakou zprávu?“

„Nemohu,“ řekl Vinitius.

„Ptali jste se mne dlouho na různé věci, šlechetní pánové, a já jsem odpovídal na otázky – dovolte, abych je nyní dával já. Neviděl jsi, ctný tribune, žádných sošek, žádných obětí, žádných odznaků, žádných amuletů u Pomponie nebo u své božské Lygie? Neviděl jsi, že by kreslily mezi sebou nějaké obrazce, srozumitelné pouze jim?“

„Obrazce…? Počkej…! Ano! Viděl jsem jednou, jak Lygie nakreslila do písku rybu.“

„Rybu? Aaa! Ó, ó, ó! Udělala to jednou, nebo několikrát?“

„Jen jednou.“

„A jsi tím jist, pane, že nakreslila – rybu? Ó, ó, ó…!“

„Tak jest!“ odvětil rozdychtěný Vinitius. „Tušíš, co to znamená?“

„Tuším-li!“ zvolal Chilon.

A ukloniv se na znamení, že se loučí, dodal:

„Kéž na vás Štěstěna sype všecky dary stejnou měrou, vzácní pánové!“

„Rozkaž, aby ti byl dán plášť!“ řekl mu na cestu Petronius.

„Ulixes ti vzdává díky za Thersita,“ odpověděl Řek.

A ukloniv se opětně, odešel.

„Co soudíš o tomto šlechetném mudrci?“ ptal se Petronius Vinitia.

„Soudím, že Lygii vypátrá!“ zvolal radostně Vinitius. „Ale také soudím, že kdyby existovala říše lotrů, mohl by ten býti králem v té říši.“

„O tom není pochybnosti. Musím s tím stoikem uzavříti bližší známost, ale prozatím dám po něm vykouřiti atrium.“

A Chilon Chilonides, zahaliv se do nového pláště, pohazoval si na dlani pod jeho záhyby měšcem, jejž dostal od Vinitia, a kochal se jeho tíhou právě tak jako cinkotem. Kráčeje zvolna a ohlížeje se, nedívají-li se za ním z domu Petroniova, minul portyk Liviin[^253], a doraziv k nároží Clivus[^254] Virbius, zabočil na Suburu.

„Musím zajít ke Sporovi,“ mluvil k sobě, „a ulít trochu vína Štěstěně. Konečně jsem našel, co jsem dávno již hledal. Jest mlád, ohnivý, štědrý jako doly na Kypru a za tu lygijskou třasořitku byl by hotov dát polovinu jmění. Ano, právě takového jsem hledal již dávno! Musím však se k němu mít opatrně, neboť jeho svraštění obočí nevěští nic dobrého. Ach, vlčí štěňata panují dnes nad světem…! Méně bych se bál toho Petronia. Ó, bohové, dnes je kuplířství lépe placeno než ctnost! Hm, nakreslila rybu do písku! Vím-li, co to znamená, ať se udávím kouskem kozího sýra! Ale budu to vědět! Protože však ryby žijí pod vodou a hledání pod vodou jest obtížnější nežli na souši, ergo: zaplatí mi za tu rybu zvlášť. Ještě jeden takový měšec a mohl bych zahodit žebráckou mošnu a koupit si otroka… Ale co bys tomu řekl, Chilone, kdybych ti byl tou radou, aby sis nekupoval otroka, nýbrž otrokyni…? Já tě znám! Vím, že budeš souhlasit…! Kdyby byla hezká, jako na příklad Eunike, sám bys při ní omládl a mimo to bys měl z ní poctivý a zajištěný příjem. Prodal jsem té ubohé Eunike dvě nitky ze svého vlastního starého pláště… Je hloupá, ale kdyby mi ji Petronius daroval, vzal bych ji… Ano, ano, Chilone, synu Chilonův…! Ztratil jsi otce i matku…! Jsi sirotek! Nuže, kup si pro potěšení aspoň otrokyni! Musí přece někde bydlit, a proto jí Vinitius pronajme byt, do kterého i ty se přitulíš; musí se obléci, a proto Vinitius zaplatí za její šat, a musí jíst, a proto ji bude živit. Ach, jak těžký je život! Kde jsou ty časy, kdy za obolus[^255] bylo možno dostat tolik bobu se špekem, kolik bylo lze nabrat si toho do obou rukou, nebo kus kozích střev, nacpaných krví, dlouhý jako ruka dvanáctiletého pacholete…! Však hle, tu je ten zloděj Sporus! Ve vinárně se člověk nejsnáze něčeho doví!“

Takto mluvě, vešel do vinárny a dal si přinésti korbel „tmavého“, vida však nedůvěřivý pohled domácího pána, vyšťáral zlatý peníz z měšce, a položiv jej na stůl, řekl:

„Spore, pracoval jsem dnes se Senekou od úsvitu až do poledne a hle, čím mne obdařil můj přítel na cestu!“

Kulaté oči Sporovy zakulatily se při pohledu na to ještě více a hned se před Chilonem octlo víno; ten pak, namočiv do něho prst, nakreslil na stůl rybu a řekl:

„Víš, co to znamená?“

„To je ryba? Nu, ryba je ryba!“

„Jsi hloupý, ačkoli doléváš tolik vody do vína, že by se mohla v něm najít i ryba. To je symbol, který v řeči filosofů znamená: úsměv Štěstěny. Kdybys jej byl uhodl, byl bys i ty snad udělal štěstí. Měj v úctě filosofii, povídám ti, jinak si najdu jinou vinárnu, k čemuž mi můj osobní přítel Petronius už dávno radil.“

[^239]: Mimoitalská země, podrobená Římanům a spravovaná římským hodnostářem.

[^240]: Starořímský vyšší úředník se soudní pravomocí, volený z patriciů.

[^241]: V řeckém bájesloví trojský hrdina, nejošklivější, nejdrzejší a nejžvanivější ze všech Řeků bojujících před Trojou.

[^242]: Odysseus.

[^243]: Město na Kypru se slavným Afroditiným chrámem.

[^244]: Stoupenec školy řeckého filozofa Aristotela.

[^245]: Slavný starořecký filozof z 5. stol. př. n. l.

[^246]: Město na severním pobřeží Kréty.

[^247]: Hlavní město starořímské Campanie.

[^248]: Starořímské město jižně od Říma.

[^249]: Starořecký název Černého moře.

[^250]: Starobylé thrácké město u Černého moře.

[^251]: Starořímské město ve střední Itálii u Neapole.

[^252]: Pískové doly.

[^253]: Třetí manželka římského císaře Augusta z přelomu starého a nového věku.

[^254]: Cesta, silnice, ulice.

[^255]: Starořecká drobná mince.
