---
title: LX
---

Od několika dní trávil Vinitius noci mimo dům. Petroniovi přicházelo na mysl, že si snad vymyslil nějaký nový plán a že pracuje o vysvobození Lygie z esquilinského vězení; nechtěl však se ho na nic ptáti, aby nepřinesl té práci neštěstí. Ten dokonalý skeptik stal se rovněž v jednom směru pověrčiv neboli lépe řečeno od té doby, co se mu nepodařilo dostati dívku z mamertinského sklepení, přestal důvěřovati své hvězdě.

Nedoufal ostatně ani teď v příznivý výsledek snah Vinitiových. Esquilinské vězení, narychlo zařízené ze sklepních prostor domů, které byly zbořeny, aby se zamezilo šíření požáru, nebylo sice tak hrozné jako staré Tullianum vedle Kapitolu, ale zato bylo stonásobně více střeženo. Petronius chápal velmi dobře, že Lygie byla tam přenesena jen proto, aby nezemřela a neunikla amfitheatru; a bylo mu tedy snadno domysliti se, že právě z té příčiny musí býti hlídána jako oko v hlavě.

„Dle všeho,“ řekl si, „určil pro ni Caesar s Tigellinem jakási zvláštní muka, strašlivější všech ostatních, a Vinitius spíše sám zahyne, nežli by se mu podařilo vysvoboditi ji.“

Ale také Vinitius pozbyl naděje, že by se mu poštěstilo ji vysvoboditi. Nyní to mohl učiniti pouze Kristus. A mladému tribunovi běželo již jen o to, aby se s ní mohl ve vězení scházeti.

Od nějaké doby nedávala mu pokoje myšlenka, že Nazarius přece jen se dostal do mamertinského vězení jako námezdník pro vynášení mrtvol, a proto si umínil, že se pokusí o tuto cestu.

Správce „Páchnoucích jam“, podplacený obrovskou sumou, přijal jej konečně do počtu svého zřízenectva, které posílal každé noci pro mrtvoly do věznic. Nebezpečí, že by Vinitius mohl býti poznán, bylo opravdu malé. Chránily ho před tím: noc, otrocký oblek a špatné osvětlení věznic. Komu ostatně mohlo přijíti na mysl, že by patricius, vnuk a syn konsulů, mohl se octnouti mezi hrobařskými zřízenci, vydanými výparům z vězení „Páchnoucích jam“, a podvolil se práci, ke které nutilo lidi jen otroctví nebo svrchovaná bída.

On však, jakmile nadešel vytoužený večer, radostně si opásal kyčle a hlavu ovinul cárem, napuštěným terpentýnem, a s tlukoucím srdcem odebral se s hloučkem ostatních na Esquilin.

Praetoriánské stráže nečinily jim obtíží, neboť všichni byli opatřeni příslušnými „tesserami“, které centurio prohlížel při světle lucerny. Za chvíli otevřely se před nimi veliké železné dveře – i vešli.

Vinitius uzřel před sebou rozlehlý klenutý sklep, z něhož se přecházelo do řady ostatních. Mdlé kahany osvětlovaly vnitřek, naplněný lidmi. Někteří z nich leželi u zdí, pohrouženi ve spánek nebo snad již zemřelí. Jiní obstoupili velikou nádobu s vodou; ta stála uprostřed a lidé z ní pili, jako by sužováni byli horečkou; jiní seděli na zemi, majíce lokty opřeny o kolena a s hlavami ve dlaních; tu a tam spaly děti, přituleny k matkám. Kolem dokola bylo slyšeti brzy stenání a hlasité, zrychlené oddychování nemocných, brzy pláč, brzy šepot modlitby, brzy písně, zpívané polohlasně, brzy klení dozorců. V podzemí panoval mrtvolný puch a tlačenice. Ve tmavých pozadích se to hemžilo mlhavými postavami, blíže pak, u kmitavých plaménků, bylo viděti vybledlé, zděšené, vpadlé a hladové tváře s očima vyhaslýma nebo hořícíma v horečce, se zsinalými rty, s potůčky potu na čelech a se slepenými vlasy. V koutech hlasitě blouznili nemocní, jiní volali o vodu, jiní zase, aby vedeni byli na smrt. A přece byla to věznice méně hrozná nežli staré Tullianum. Pod Vinitiem se zatřásly nohy při pohledu na to a v prsou se mu zatajil dech. Při myšlence, že Lygie jest uprostřed oné bídy a děsu, zježily se mu vlasy na hlavě a v prsou odumřel výkřik zoufalství. Amfitheatr, tesáky divokých zvířat, ukřižování – to vše bylo lepší nežli ona strašlivá sklepení, která byla plna mrtvolného puchu a v nichž úpěnlivě hlasy lidské opakovaly ze všech koutů:

„Veďte nás na smrt!“

Vinitius zaťal nehty do dlaní, neboť cítil, že jej opouštějí síly a že pozbývá vědomí. Vše, co dosud prožil, všecka láska i bolest, změnily se v něm v jedinou touhu po smrti.

Vtom zcela blízko u něho ozval se hlas správce „Páchnoucích jam“:

„Kolik dnes máte mrtvol?“

„Bude jich asi tucet!“ odpověděl vězeňský hlídač, „ale do rána jich bude víc, protože tam u zdí už někteří chroptí.“

A začal naříkati na ženy, že schovávají zemřelé děti, aby je mohly míti déle u sebe a nemusily je, pokud možno, vydávati do „Páchnoucích jam“. Je nutno poznávati mrtvoly teprve po puchu, čímž vzduch, beztak hrozný, ještě více se kazí. „Raději bych byl otrokem ve venkovském ergastulu,“ řekl, „nežli hlídati tyhle psy, hnijící zaživa.“ Správce „jam“ jej těšil, tvrdě, že jeho služba není lehčí. Za tu dobu se Vinitiovi vrátilo vědomí skutečnosti i začal se rozhlížeti ve sklepení, ve kterém však marně pátral očima po Lygii, mysle při tom, že snad jí nespatří vůbec, dokud bude živa. Sklepení bylo několik a byla mezi sebou spojena čerstvými průkopy, hrobařští zřízenci pak vcházeli pouze do těch, ze kterých bylo nutno odnášeti těla nebožtíků; a proto byl Vinitius jat strachem, že to, co jej stálo tolik námahy, nebude mu snad nic platno.

Na štěstí mu jeho patron přispěl ku pomoci.

„Těla musí býti ihned vynesena,“ řekl, „protože se nákaza nejvíce šíří mrtvolami. Jinak pomřete i vy i vězňové.“

„Na všecky sklepy je nás deset,“ odvětil hlídač, „a musíme přece spát.“

„Tedy ti tu nechám své čtyři lidi, kteří v noci budou chodit po sklepích a dívat se, nezemřel-li někdo.“

„Napijeme se zítra, uděláš-li to. Každou mrtvolu ať odnesou ke zkoušce, protože přišly rozkazy, aby nebožtíkům byly probodeny krky, a pak s nimi hned do jam.“

„Dobrá, ale napijeme se!“ ozval se správce.

Potom ustanovil čtyři lidi, mezi nimi i Vinitia, s těmi pak, co zůstali, začal nakládati mrtvoly na nosítka.

Vinitius si vzdychl. Byl aspoň jist tím, že nyní Lygii vypátrá.

A napřed začal pečlivě prohlížeti první sklepení. Nahlédl do všech tmavých koutů, do nichž skoro ani nevnikla záře od kahance, prohlédl postavy spící u zdí pod příkrovem režného plátna, prohlédl nejnebezpečnější nemocné, kteří byli staženi do zvláštního kouta – nicméně Lygii nemohl nikde nalézti. Ve druhém a třetím sklepení zůstalo jeho pátrání rovněž bez výsledku.

Zatím nadešla pozdní hodina; těla byla již vynesena. Hlídači, uvelebivše se na chodbách, jež spojovaly sklepení, usnuli, děti, unavené pláčem, ztichly, v podzemích bylo slyšeti jen oddychování unavených prsou a ještě tu a tam šepot modlitby.

Vinitius vešel s kahanem do čtvrtého sklepení po řadě, daleko menšího, a nadzvednuv světlo, začal se rozhlížeti.

A náhle sebou trhl, neboť se mu zdálo, že pod zamřížovaným otvorem ve zdi vidí obrovskou postavu Ursovu.

Zhasiv tedy okamžitě kahanec, přistoupil k němu a ptal se:

„Urse, jsi to ty?“

Obr otočil k němu hlavu.

„Kdo jsi?“

„Nepoznáváš mne?“ tázal se mladý člověk.

„Zhasl jsi kahanec – jak tě mohu poznat?“

Ale Vinitius v té chvíli zahlédl Lygii, ležící na plášti u zdi, a nemluvě tedy již ani slova, klekl u ní.

Ursus jej poznal a řekl:

„Sláva Kristu, ale neprobuď jí, pane!“

Vinitius kleče, hleděl na ni v slzách. Přesto, že byla tma, mohl rozeznati její tvář, která se mu zdála bílou jako alabastr, i hubené ruce. A při pohledu na to uchvátila jej láska, podobající se rozdírajícímu bolu, otřásající duší do nejnižších hlubin a zároveň tak plná lítosti, úcty a zbožňování, že padnuv na tvář, začal k ústům tisknouti okraj pláště, na němž spočívala hlava, jemu nade všecko drahá.

Ursus dlouhou dobu díval se na něho mlčky, nakonec však jej zatáhl za tuniku.

„Pane,“ ptal se, „jak ses dostal sem? A přicházíš ji vysvobodit?“

Vinitius se vzpřímil a ještě chvíli bojoval s hlubokým pohnutím.

„Naznač mi prostředek!“ řekl.

„Myslil jsem, že jej najdeš ty, pane. Mne napadl jen jeden…“

Tu obrátil oči k zamřížovanému otvoru, načež, jako by odpovídal sám k sobě, ozval se:

„Ano…! Ale tam jsou vojáci…“

„Setnina praetoriánů,“ odpověděl Vinitius.

„Pak tedy – nepronikneme!“

„Ne.“

Lyg si přejel rukou po čele a ptal se opět:

„Jak jsi sem vešel?“

„Mám ‚tesseru‘ od správce ‚Páchnoucích jam‘…“

A pojednou ustal, jako by mu hlavou probleskla nějaká myšlenka.

„Při mukách Spasitelových!“ začal mluviti prudkým hlasem. „Já zůstanu zde a ona ať vezme moji tesseru, ať si ovine hlavu cárem, zahalí ruce do pláště a vyjde! Mezi hrobařskými otroky je několik nedospělých pomocníků a tak jí praetoriáni nepoznají. A až se jednou dostane do domu Petroniova, bude zachráněna!“

Avšak Lyg svěsil hlavu na prsa a odvětil:

„Ona by s tím nesouhlasila, protože tě má ráda a kromě toho je nemocna, nemůže ani postáti o vlastních silách.“

Za chvíli pak dodal:

„Jediný Kristus…!“

Potom ztichli oba. Lyg ve své prostoduché hlavě myslil si: „Ten by přece mohl všechny zachránit, ale když tak nečiní, přišla patrně doba muk a smrti!“ A souhlasil, pokud šlo o něho, ale bylo mu do hloubi duše líto onoho dítěte, které vyrostlo v jeho rukou a jež miloval nad život.

Vinitius opět poklekl u Lygie. Zamřížovaným otvorem vloudily se do sklepení paprsky měsíce a osvětlily je lépe nežli jediný kahanec, který ještě blikal nade dveřmi.

Vtom otevřela Lygie oči a položivši své rozpálené dlaně na ruce Vinitiovy, řekla:

„Vidím tě – věděla jsem, že přijdeš.“

On pak se vrhl na její ruce a začal si je vkládati na čelo i srdce, pak je poněkud nadzvedl z přikrývky a opřel je o vlastní prsa.

„Přišel jsem, drahá,“ řekl. „Kéž tě Kristus chrání a vysvobodí, ó, Lygie milovaná…!“

A nemohl mluviti dále, poněvadž srdce mu začalo v prsou vzlykati bolestí a láskou, ale bolesti nechtěl před ní dáti najevo.

„Jsem nemocna, Marku,“ odvětila Lygie, „a musím zemříti, ať v aréně, či zde ve vězení… Ale modlila jsem se, abych tě dříve mohla ještě spatřiti, a ty jsi přišel! Kristus mne vyslyšel!!“

A protože dosud nebyl schopen slova a jen ji tiskl na prsa, pokračovala:

„Vídala jsem tě oknem z Tulliana a věděla, že jsi chtěl přijíti. Nyní mi Spasitel dopřál okamžiku jasného vědomí, abychom se mohli rozloučiti. Jdu již k Němu, Marku, ale miluji tě a vždy budu milovati.“

Vinitius se přemohl, udusil v sobě bolest a začal mluviti hlasem, jejž snažil se učiniti klidným: „Nikoli, drahá, ty nezemřeš! Apoštol přikázal, abychom věřili, a slíbil, že se bude za tebe modliti, a on Krista znal, Kristus jej měl rád a ničeho mu neodřekne… Kdybys měla zemříti, Petr by mi neuložil, abych důvěřoval, ale on mi řekl: ‚Důvěřuj!‘ – Nikoli, Lygie, Kristus se nade mnou smiluje…! Nechce tvé smrti, On jí nedopustí… Přísahám ti při jméně Spasitelově, že se Petr za tebe modlí!“

Nastalo ticho. Jediný kahanec, visící nade dveřmi, zhasl, ale zato měsíčné světlo vnikalo celým otvorem. V protějším koutě sklepa zakvílelo dítě a ztichlo. Jen zvenčí dolétaly hlasy praetoriánů, kteří odslouživše si strážní hodiny, hráli u zdi „scriptae duodecim“.

„Ó, Marku!“ odvětila Lygie. „Kristus sám volal k Otci: ‚Odejmi ode mne tento kalich hořkosti,‘ – a přece jej vyprázdnil! Kristus sám zemřel na kříži a nyní hynou pro Něho tisíce. Nuže, proč by mne jediné měl šetřiti? Kdo jsem, Marku? Slyšela jsem, jak Petr řekl, že i on zemře v mukách, nuže, kdo jsem proti němu? Když k nám přišli praetoriáni, bála jsem se smrti i muk, nyní však se jich již nebojím. Hleď, jaké to strašlivé vězení, ale já jdu do nebe. Uvaž, zde že je Caesar, ale tam Spasitel, dobrý a milosrdný! A smrti není. Miluješ mne – nuže, považ, jak budu šťastna! Ó, drahý Marku, považ, že přijdeš tam za mnou!“

Tu se odmlčela, aby nabrala dechu do své nemocné hrudi, načež zvedla k ústům jeho ruku.

„Marku!“

„Co, drahá?“

„Neplač pro mne a měj na paměti, že tam přijdeš za mnou! Žila jsem krátce, ale Bůh mi dal tvoji duši. Chci tedy říci Kristu, že byť jsem zemřela, byť ses díval na moji smrt a byť jsi zůstal v žalu, přece jen ses nerouhal proti Jeho vůli a že Jej stále miluješ. A ty Jej budeš milovati a trpělivě sneseš moji smrt, že…? Neboť tehdy nás spojí On! I já jsem tě milovala a chci býti s tebou…“

Tu opět jí došel dech a hlasem sotva slyšitelným dokončila:

„Slib mi to, Marku…!“

Vinitius ji objal třesoucíma se rukama a odvětil:

„Při tvé svaté hlavě – slibuji…!“

Tehdy ve světlé měsíční záři její tvář se zjasnila. Ještě jednou zvedla k ústům jeho ruku a zašeptala: „Jsem žena tvá…!“

Za zdí praetoriáni, hrající „scriptae duodecim“, vyvolali hlasitější hádku, ale ti zde zapomněli na vězení, na stráže, na celou zemi, a cítíce v sobě navzájem andělské duše, začali se modliti.
