---
title: III
---

„Věří v Boha, jenž jest jediný, spravedlivý a všemocný,“ opakoval Petronius ve chvíli, kdy se opět octl o samotě s Vinitiem. „Jestliže jest její Bůh všemocný, pak rozhoduje o životě a smrti; je-li spravedlivý, oprávněně sesílá smrt. Proč tedy Pomponie nosí smutek po Julii? Teskníc po Julii, činí tím výtku svému Bohu. Musím to rozumování sděliti naší rudobradé opici, neboť mám za to, že v dialektice se vyrovnám Sokratovi. Co se týká žen, shoduji se v tom, že každá má tři nebo čtyři duše, ale žádná nemá duše rozumné. Ať si jen Pomponie přemýšlí se Senekou nebo s Cornutem o tom, čím jest jejich veliké Logos[^161]… Ať si společně vyvolávají stíny Xenophana, Parmenida, Zenona a Platona, které se tam nudí v kimmerských krajích[^162] jako čížkové v kleci. Chtěl jsem mluviti s ní a s Plautiem o něčem jiném. Při svatém břichu egyptské Isidy! Kdybych jim byl prostě řekl, proč jsme přišli, mám za to, že jejich ctnost by zazvučela jako měděná deska, do které uhodí někdo palicí. Ale neodvažoval jsem se! Dáš-li tomu víru, Vinitie, že jsem se neodvažoval? Pávi jsou krásní ptáci, ale křičí příliš pronikavě. Zalekl jsem se křiku. Nicméně musím pochváliti tvoji volbu. Pravá ‚růžoprstá Jitřenka‘…! A víš, co mi také připomenula…? Jaro…! A to ne naše v Itálii, kde se jabloň stěží pokryje tu a tam květem a olivy šednou, jako šedly, nýbrž to jaro, které jsem kdysi viděl v Helvetii, mladé, svěží, jasně zelené jaro…! Při té bledé Selené[^163], nedivím se ti, Marku, věz však, že máš rád Dianu[^164] a že Aulus i Pomponie jsou hotovi tě rozsápati, jako kdysi psi rozsápali Aktéona[^165].“

Vinitius, nezvedaje hlavy, chvíli mlčel, pak jal se mluviti hlasem, přerušovaným vášní:

„Toužil jsem po ní dříve, ale nyní toužím ještě více. Když jsem objal její ruku, zachvátil mne oheň… Musím ji míti. Kdybych byl Diem, zahalil bych ji oblakem, jako kdysi on zahalil Io[^166], nebo bych se na ni snesl v podobě deště, jako se snesl on na Danae[^167]. Chtěl bych líbati její ústa až k bolesti! Chtěl bych slyšeti její výkřiky ve svém objetí. Chtěl bych zabíti Aula i Pomponii, zmocniti se jí a odnésti v náruči do svého domu. Nebudu dnes spáti. Dám zmrskati některého z otroků a budu naslouchati jeho bolestnému řevu…“

„Upokoj se!“ řekl Petronius. „Máš choutky tesaře ze Subury[^168].“

„Všecko je mi jedno. Musím ji míti. Přišel jsem k tobě o radu; jestliže však ty jí nenajdeš, najdu si ji sám… Aulus považuje Lygii za dceru – proč bych já se měl na ni dívati jako na otrokyni? Nuže, není-li jiné cesty, ať ověnčí dveře mého domu, ať je pomaže vlčím sádlem a ať sedí jako choť u mého krbu!“

„Upokoj se, ztřeštěný potomku konsulů[^169]! Nepřivádíme si barbarů na provazech za svými vozy proto, abychom zasnubovali si jejich dcery. Střež se té zpozdilosti! Spokoj se prostými, čestnými způsoby a ponech sobě i mně čas na rozmyšlenou! Mně se také Chrisothemis zdála dcerou Jovišovou, a přece jsem jí nepojal za choť – právě jako Nero nepojal za choť Akté[^170], ačkoli ji povyšovali na dceru krále Attala[^171]… Upokoj se…! Považ, bude-li Lygie chtíti opustit Auly kvůli tobě, že nemají práva, aby ji zadrželi. A věz, že hoříš nejen ty, protože i v ní zažehl Eros plamen… Viděl jsem to a mně bys měl věřiti… Buď trpěliv! Na všecko je prostředek, ale dnes beztak již dlouho jsem myslil a to mne nudí. Zato ti však slibuji, že ještě zítra budu přemýšleti o tvé lásce, a Petronius by nebyl Petroniem, kdyby nenašel nějakého prostředku!“

Odmlčeli se a opět oba – konečně po nějaké době pravil Vinitius již klidněji:

„Děkuji ti a kéž je k tobě Štěstěna štědrou!“

„Buď trpěliv!“

„Kam jsi poručil, aby tě zanesli?“

„Ke Chrisothemidě…“

„Jsi šťasten, že máš pro sebe tu, kterou miluješ!“

„Já? Víš, co mne ještě baví u Chrisothemidy? Nuže, to, že mne zrazuje s mým vlastním otrokem, jemuž jsem dal svobodu, s loutnistou Theoklem, a domnívá se, že to nevidím. Kdysi jsem ji miloval, nyní však mne baví její podvádění a hloupost. Pojď se mnou k ní! Začne-li tě sváděti a kresliti tobě písmena na stole prstem, smočeným ve víně, věz, že nebudu žárliv!“

A dali se společně zanésti ke Chrisothemidě.

Ale v malém předpokoji položil Petronius ruku na rámě Vinitiovo a řekl:

„Počkej, zdá se mi, že jsem připadl na prostředek!“

„Kéž tě odmění všichni bohové…!“

„Tak jest! Mám za to, že prostředek jest neomylný… Víš-li co, Marku?“

„Poslouchám tě, má Athéno…“

„Nuže, za několik dní bude božská Lygie požívati ve tvém domě zrno Demetřino[^172]!“

„Jsi mocnější nežli Caesar!“ zvolal Vinitius se zápalem.

[^161]: „Slovo“ neboli „rozum boží“. Kristus jako vtělené „Slovo“ byl prvními křesťany pokládán za prostředníka mezi bohem a hmotným světem.

[^162]: Kimmerové – bájný národ, usídlený na nejzazším západě u Okeanu (moře, které podle představy starověkých národů oblévalo celou zemi).

[^163]: Bohyně měsíce.

[^164]: Bohyně měsíce, lovu a nočních kouzel.

[^165]: V řeckém bájesloví náruživý lovec, který zahlédl bohyni Dianu v koupeli a byl za to proměněn v jelena a pak rozsápán vlastními psy.

[^166]: V řeckém bájesloví dcera argejského krále Inacha, milenka Diova, proměněná žárlící Hérou v běloskvoucí krávu, k níž se pak přibližoval Zeus v podobě býka.

[^167]: Krásná královská dcera, s níž chtěl Zeus splodit syna. Její otec se ale bál mít vnuka, protože podle věštby měl být zabit synem své dcery. Uvěznil proto Danae hluboko pod zemí, ale Zeus k ní pronikl v podobě zlatého deště a splodil s ní syna Persea.

[^168]: Špinavá, chudinou obývaná a neřestným životem proslulá čtvrť starého Říma.

[^169]: Jedni z nejvyšších starořímských úředníků v republice; za dob císařství byl konzulát čestný úřad s jen nepatrnou pravomocí.

[^170]: Neronova otrokyně, historická osoba.

[^171]: Jeden ze starověkých pergamských (trojských) králů.

[^172]: V řeckém bájesloví zosobnění matky země; byla také ochranitelkou spořádaného lidského života.
