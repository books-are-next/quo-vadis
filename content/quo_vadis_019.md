---
title: XV
---

Petronius Vinitiovi:

– Po spolehlivém otrokovi posílám ti z Antia tento list, na nějž, jakkoliv tvá ruka uvykla spíše meči a kopí nežli peru, mám za to, že odpíšeš bez přílišného průtahu po témž poslovi. Zanechal jsem tě na dobré stopě a při plné naději, doufám tudíž, že jsi sladké vášně již ukojil v objetí Lygiině nebo že je ukojíš, nežli pravá studená vichřice zaduje na Campanii se štítů Soracte. Ó, milý Vinitie, kéž ti mistryní bude zlatá bohyně Kypru, ty pak budiž mistrem oné lygijské jitřence, která prchá před sluncem lásky! A měj vždy na paměti, že mramor sám o sobě, byť i nejdražší, jest ničím, skutečné ceny že nabývá teprve tehdy, až jej ruka sochařova přemění v opravdové arcidílo. Buď takovým sochařem ty, _carissime_! Nestačí milovati, je nutno uměti milovat a je nutno naučiti lásce. Vždyť rozkoš pociťuje i plebs, ano i zvířata, ale pravý člověk se od nich liší právě tím, že ji mění tak trochu v ušlechtilé umění, a kochaje se jí, ví o tom, uvědomuje si všecku její božskou hodnotu a tím nasycuje nejen tělo, nýbrž i duši. Nejednou, když tu myslím na prázdnotu, nejistotu a nudu našeho života, přichází mi na mysl, že jsi snad lépe volil, a že nikoli dvůr Caesarův, nýbrž válka a láska jsou jedinými dvěmi věcmi, které stojí za to, aby se člověk narodil a žil.

Ve válce jsi byl šťasten, budiž jím i v lásce, a jsi-li zvědav, co se děje na dvoře Caesarově, podám ti o tom občas zprávu. Sedíme tedy v Antiu a pěstujeme svůj nebeský hlas, cítíme však stále nenávist k Římu, na zimu pak máme v úmyslu odebrati se do Bají, abychom vystoupili veřejně v Neapoli, jehož obyvatelé, jelikož jsou Řekové, lépe si nás dovedou vážiti nežli vlčí plémě obývající na březích Tiberu. Sběhnou se lidé z Bají, Pompejí, Puteolí, z Cum, ze Stabií[^264], nebude nouze o potlesk ani o věnce, a to bude pobídkou pro chystanou výpravu do Achaie[^265].

A vzpomínka na malou Augustu? Ano! Ještě ji oplakáváme. Zpíváme hymny vlastní skladby tak čarokrásně, že Sirény[^266] závistí se poschovaly do nejhlubších jeskyní Amfitrité[^267]. Naslouchali by nám naproti tomu delfíni, kdyby jim nevadil hukot moře. Naše bolest až dosud se neztišila, a proto ji ukazujeme lidem ve všelikých podobách, jakým učí sochařství, bedlivě přitom dbajíce, sluší-li nám a dovedou-li lidé pochopiti onu krásu. Ach, můj drahý, pomřeme jako šašci a komedianti!

Jsou zde všichni Augustiani a Augustianky, nepočítaje v to pět set oslic, v jejichž mléce se Poppaea koupá, a deset tisíc služebného lidu. Někdy bývá také veselo. Calvie Crispinilla stárne; uprosila prý Poppaeu, aby jí bylo dovoleno vykoupat se hned po ní. Lucanus vyťal Nigidii políček, maje ji v podezření ze styků s gladiátorem. Sporus prohrál ve hře v kostky se Senetiem. Torquatus Silanus nabídl mi za Eunike čtyři kaštaňáky, kteří letos určitě zvítězí při dostizích. Nechtěl jsem a také tobě buďtež díky, že jsi jí nepřijal. Co se týče Torquata Silana, nemá, ubožák, ani tušení, že je spíše stínem nežli člověkem. Jeho smrt je neodvratna. A víš, čím se provinil? Nuže, jest pravnukem božského Augusta! Není mu pomoci. Takový je náš svět!

Očekávali jsme tu, jak ti známo, Tiridata a zatím Vologesus napsal urážlivý list. Protože podmanil Arménii, prosí, aby mu byla ponechána pro Tiridata, neboť ne-li, beztak jí nevydá. Toť hotový výsměch. A proto jsme se rozhodli pro válku. Corbulo bude vybaven takovou mocí, jaké za války s mořskými lupiči neměl veliký Pompeius[^268]. Byla však chvíle, kdy Nero váhal. Patrně se bojí slávy, jaké může Corbulo dosáhnouti, zvítězí-li. Bylo dokonce uvažováno o tom, nemělo-li by vrchní velitelství býti svěřeno našemu Aulovi. Vzepřela se tomu Poppaea, které je dle všeho Pomponiina ctnost solí v očích.

Vatinius nám ohlásil jakési mimořádné zápasy gladiátorů, které prý uspořádá v Beneventu[^269]. Hleď, kam to až přivedou ševci za našich dob, ač je to v rozporu s průpovědí: _Ne sutor supra crepidam_![^270] Vitelius, potomek ševce, a Vatinius vlastní syn! Snad ještě sám smolí dratev! Histrio Aliturus včera výtečně představoval Oidipa. Také jsem se ho ptal jako žida, jsou-li židé a křesťané totéž. Odpověděl mi, že židé měli náboženství od věků, kdežto křesťané jsou prý novou sektou, která nedávno povstala v Judei. Byl tam za dob Tiberiových ukřižován jakýsi člověk, jehož vyznavači se množí každým dnem, pokládajíce jej za boha. Zdá se, že nechtějí znáti žádných jiných bohů a zvláště našich. Nerozumím, proč by jim to mohlo býti na škodu.

Tigellinus mi již zřejmě dává nepřátelství najevo. Dosud si neví se mnou rady, má však proti mně jednu přednost. Hledí si totiž více života a přitom jest větší lotr nežli já, což jej sbližuje s Ahenobarbem. Ti dva se dohodnou dříve či později a pak dojde na mne. Kdy to bude, nevím, ale že jednou beztak to bude, nesejde na tom, kdy. Je nutno se zatím bavit. Život sám o sobě by nebyl zlý, kdyby nebylo Rudobradého. Díky jemu, člověk někdy cítí ošklivost sám proti sobě. Je marno považovati boj o jeho přízeň za nějaké dostihy v cirku, za jakousi hru, jakési zápasy, při nichž vítězství lichotí sebelásce. Vysvětluji si to sice často tímto způsobem, ale přece jen mi časem připadá, jako bych byl takovým Chilonem a ničím lepším nad něho. Až ho již přestaneš potřebovati, pošli mi jej! Zalíbil jsem si jeho vzdělávací řeči. Pozdravuj ode mne svoji božskou křesťanku či vlastně ji požádej mým jménem, aby k tobě nebyla rybou. Napiš mi o svém zdraví, napiš o lásce, uměj milovati, nauč milovati a buď zdráv! –

  

M. C. Vinitius Petroniovi:

– Po Lygii není dosud památky! Kdyby nebylo naděje, že ji záhy opět naleznu, nedostal bys odpovědi, neboť omrzí-li život, ani psát není chuti. Chtěl jsem zjistiti, nepodvádí-li mne Chiilon, a té noci, kdy si přišel pro peníze pro Euritia, zahalil jsem se do vojenského pláště a nepozorovaně jsem šel za ním i za hochem, kterého jsem mu určil. Když přišli na místo, sledoval jsem je zpovzdálí, ukryt za přístavním sloupem, a přesvědčil jsem se, že Euritius nebyl postavou smyšlenou. Dole u řeky vynášelo několik desítek lidí při pochodních kvádry z veliké nákladní lodi a skládalo je na břehu. Viděl jsem, jak se Chilon k nim přiblížil a dal se do hovoru s některým starcem, který mu za chvíli padl k nohám. Ostatní je obstoupili v kruhu, vydávajíce výkřiky obdivu. Před mýma očima odevzdal hoch měšec Euritiovi, který uchopiv jej, jal se modliti, maje ruce k nebi vztaženy, a u něho poklekl kdosi druhý, patrně jeho syn. Chilon ještě cosi mluvil, co jsem nemohl doslechnouti, a zároveň žehnal těm dvěma klečícím, jakož i ostatním, čině ve vzduchu znamení na způsob kříže, jejž oni dle všeho uctívají, protože všichni ohýbali kolena. Jímala mne touha sestoupiti k nim a slíbiti tři takové měšce tomu, kdo by mně vydal Lygii, nicméně bál jsem se, abych nepokazil Chilonovi práci, a za chvíli, rozmysliv se, vzdálil jsem se.

Přihodilo se to nejméně dvanáctý den po tvém odjezdu. Od té doby byl u mne několikrát. Sám mi řekl, že dosáhl u křesťanů velikého významu. Říká, že nenašel-li až dosud Lygie, tedy proto, že jest křesťanů již nespočetné množství v samém Římě, a proto prý ne všichni se znají a ne všechno mohou věděti, co se mezi nimi děje. Jsou také opatrni a vůbec málomluvni, on však zaručuje, že jen co se protře ke starším, kterým se říká presbyteři, dovede z nich vylákati všechny tajnosti. Poznal jich již několik a pokusil se vyptati se jich, ale opatrně, aby spěchem nevzbudil podezření a neztížil podniku. A ačkoliv jest obtížno čekati, ačkoliv chybí mi dostatek trpělivosti, cítím, že má pravdu, a čekám.

Dověděl se také, že k modlitbám scházejí se na společných místech, často za branami města, v prázdných domech, ano, i v arenariích. Tam uctívají Krista, zpívají a hodují. Takových míst je mnoho. Chilon se domnívá, že Lygie úmyslně chodí mezi jiné nežli Pomponie proto, aby ta, kdyby došlo k soudu a výslechu, mohla směle odpřisáhnouti, že o jejím útočišti ničeho neví. Jest možno, že presbyteři jí poradili tuto opatrnost. Až jednou pozná Chilon ta místa, budu choditi s ním a, dovolí-li mně bohové, abych spatřil Lygii, přísahám ti při Jovišovi, že pak neunikne mým rukám.

Stále myslím na ty modlitebny. Chilon nechce, abych s ním chodil. Bojí se, ale já nemohu poseděti doma. Poznám ji rázem, byť i byla přestrojena nebo pod závojem. Scházejí se tam v noci, ale já ji poznám i v noci. Všude bych poznal její hlas i pohyby. Sám půjdu přestrojen a budu si dávati pozor na každého, kdo vchází a vychází. Bez ustání myslím na ni, a proto ji poznám. Chilon má přijíti zítra a pak půjdeme. Vezmu s sebou zbraň. Několik mých otroků, vyslaných do provincie, vrátilo se s nepořízenou. Nyní však jsem jist, že ona je zde, v městě, snad i nedaleko. Sám jsem prohlédl několik domů pod záminkou nájmu. U mne jí bude stokrát lépe, protože tam žije celé mraveniště chudiny. Nebudu přece ničeho litovati kvůli ní. Píšeš, že jsem dobře volil. Nuže, vyvolil jsem si strádání a hořkost. Půjdeme napřed do oněch domů, které jsou v městě, a pak za brány. Je zde naděje, že každý zítřek může cosi přinésti, jinak by nebylo možno žíti. Říkáš, že je nutno umět milovat – také já jsem uměl hovořiti s Lygií o lásce, ale nyní jen toužím a jen vyčkávám Chilona; doma je nesnesitelně. Buď zdráv! –

[^264]: Město u neapolského zálivu, zasypané soptícím vesuvem v roce 79 n. l.

[^265]: Krajina v Řecku u Korintského zálivu.

[^266]: Bájné děvy, vábící k sobě na moři sladkým zpěvem plavce na svá skaliska.

[^267]: V řeckém bájesloví vládkyně moří, choť boha Neptuna.

[^268]: Slavný starořímský vojevůdce z 1. stol. př. n. l.

[^269]: Starořímské město ležící jižně od Říma.

[^270]: Ševče, drž se svého kopyta.
