---
title: XXXV
---

Večer téhož dne Vinitius, přecházeje Forem domů, zpozoroval u vchodu na Vicus Tuscus pozlacenou lektiku Petroniovu, nesenou osmi Bithýňany, a zastaviv je pokynem ruky, přistoupil k závěsu.

„Kéž bys měl příjemný a blažený sen!“ zvolal, směje se, když zahlédl usínajícího Petronia.

„Ach, to jsi ty!“ řekl Petronius, procitnuv. „Ano, zdříml jsem si, protože jsem strávil noc na Palatině. Teď jsem se vypravil, abych si koupil nějakou četbu do Antia… Co je nového?“

„Chodíš po knihkupectvích?“ ptal se vinitius.

„Ano. Nechci zavésti nepořádek do knihovny, a proto si na cestu opatřuji zvláštní zásoby. Nejspíše vyšly nové věci Musoniovy a Senekovy. Také hledám Persia[370](#footnote-19288-370) a spolehlivé vydání eklog[371](#footnote-19288-371) Virgilových, jichž nemám. Ach, kterak jsem unaven a kterak mne bolí ruce od snímání závitků z kolíčků…! Neboť je-li člověk jednou v knihkupectví, jímá jej zvědavost, aby si prohlédl to i ono. Byl jsem u Aviruna, u Atrakta na Argiletu[372](#footnote-19288-372) a ještě předtím u Sosiů[373](#footnote-19288-373) na Vieus Sandalarius. U Kastora, jak se mi chce spát…!“

„Byl jsi na Palatině. Nuže, ptám se tě, co je nového? Nebo víš co? Pošli lektiku a krabice s knihami odtud a pojď ke mně! Pohovoříme si o Antiu a ještě o něčem.“

„Dobrá!“ odvětil Petronius, vystupuje z lektiky. „Ty přece jistě víš, že se pozítří vypravujeme do Antia.“

„Odkud bych to měl věděti?“

„Na jakém světě to žiješ? Já tedy první ti zvěstuji tu novinu? Ano, buď připraven na pozítří ráno! Hrách na oleji nepomohl, šátek na tlustý krk nepomohl a Rudobradý ochraptěl. Vzhledem k tomu není řeči o odkladu. Proklíná Řím a jeho podnebí, vše, na čem stojí svět, rád by srovnal Řím se zemí nebo jej zničil ohněm a touží po moři, aby na něm byl co nejdříve. Říká, že ten puch, jejž zanáší vítr z úzkých uliček, přivede jej do hrobu. Dnes byly dány veliké oběti ve všech chrámech, aby se mu vrátil hlas – a běda Římu a zvláště senátu, nevrátí-li se brzy!“

„Potom by nebylo proč jeti do Achaie.“

„Což náš božský Caesar honosí se pouze tímto jediným nadáním?“ odvětil Petronius, směje se. „Vystoupil by na olympských hrách jako básník se svým požárem Troje, jako vozataj, jako hudebník, jako atlet, ba dokonce jako tanečník, a sebral by všecky koruny, určené vítězům, stůj co stůj. Víš-li pak, proč ta opice ochraptěla? Nuže zachtělo se mu včera, aby se vyrovnal v tanci našemu Paridovi, a zatančil nám Ledinu příhodu, při čemž se zapotil a nastydl. Byl všecek mokrý a slizký jako úhoř, čerstvě vytažený z vody. Měnil škrabošky jednu po druhé, točil se jako vřeteno, házel rukama jako zpitý námořník a až ošklivost jímala každého při pohledu na to veliké břicho a na ty tenké nohy. Paris jej učil dvě neděle, ale jen si představ Ahenobarba jako Ledu nebo jako boha-labuť. To je labuť, jen co je pravda! Ale on chce veřejně vystoupiti s tou pantomimou napřed v Antiu a pak v Římě.“

„Budilo pohoršení již to, že zpíval veřejně, ale pomyslí-li si kdo, že římský Caesar vystoupí jako mim – ne, toho snad Řím ani nesnese!“

„Můj drahý, Řím snese všecko a senát odhlasuje díkůvzdání ‚otci vlasti‘.“

Za chvíli pak dodal:

„A ta chátra je ještě hrda tím, že Caesar jest jejím šaškem!“

„Rci sám, bylo-li možno více snížiti se tak potupně!“

Petronius pokrčil rameny.

„Ty si pěkně hovíš doma se svými myšlenkami tu na Lygii, tu na křesťany a snad ani nevíš, co se stalo přede dvěma dny. Nero veřejně uzavřel manželství s Pythagorem! Vystupoval jako nevěsta. Zdálo by se, že míra bláznovství jest již dovršena, není-liž pravda? A co bys řekl: Dostavili se obeslaní flaminové a vykonali slavnostní oddavky! Byl jsem při tom! Mohu snésti mnoho, ale přece jen se přiznávám, že mne napadlo, že bohové, jsou-li jací, měli by dáti o sobě nějak vědět… Ale Caesar nevěří v bohy a má pravdu.“

„Je tedy nejvyšším knězem, bohem i atheistou v jedné osobě!“ řekl Vinitius.

Petronius dal se do smíchu.

„Zajisté, ani mi to nepřišlo na mysl! Ale je to spojenectví, jakého svět až dosud neviděl.“

Potom zastaviv se, řekl:

„Je třeba dodati k tomu ještě, že ten nejvyšší kněz, který nevěří v bohy, i ten bůh, který se jim posmívá, bojí se jich jako atheista.“

„Důkazem toho je, co se přihodilo ve chrámu Vestině.“

„Jaký to svět!“

„Jaký svět, takový Caesar! Ale dlouho to nepotrvá!“

Takto rozmlouvajíce, vešli do domu Vinitia, který vesele zvolal, aby podána byla večeře, a pak se obrátil k Petroniovi a řekl:

„Nikoli, můj drahý, svět se musí obroditi!“

„My ho neobrodíme,“ odvětil Petronius, „byť i proto, že za dob Neronových je člověk jako motýl: žije na výsluní přízně, ale při prvním chladném zavanutí hyne – i kdyby nechtěl! U syna Maina, nejednou si dávám otázku, jakým zázrakem mohl takový Lucius Saturninus dožíti se devadesáti tří let, přežíti Tiberia, Kaligulu, Claudia…! Ale na tom nesejde! Dovolíš mi, abych poslal tvoji lektiku pro Eunike? Přešla mne nějak chuť na spaní a chtěl bych býti vesel. Rozkaž, aby k večeři přišel kytarista, a pak si popovídáme o Antiu. Je nutno uvažovati o tom a zvláště tobě.“

Vinitius vydal rozkaz, aby posláno bylo pro Eunike, ale prohlásil, že o pobytu v Antiu nemá v úmyslu lámati si hlavu. Ať si ji lámou ti, kteří nedovedou žíti jinak nežli na výsluní Caesarovy přízně! Svět se nekončí na Palatině, zejména pro ty, kdož mají v srdci i duši cosi jiného.

A řekl to tak nenuceně, s takovým oživením a tak vesele, že Pet­ro­nia to vše překvapilo; zahleděv se tedy na něho chvíli, řekl:

„Co se to s tebou děje? Jsi dnes takový, jaký jsi býval tehdy, když jsi ještě nosíval zlatou bullu na krku.“

„Jsem šťasten!“ odvětil Vinitius. „Pozval jsem tě k sobě zúmyslně, abych ti to řekl.“

„Co tě potkalo?“

„Něco takového, čeho bych nedal ani za římské impérium.“

To praviv, sedl si, opřel ruku o opěradlo křesla, hlavu o ruku a začal mluviti s tváří plnou úsměvů a se zářícím zrakem:

„Pamatuješ se, jak jsme spolu byli u Aula Plautia a jak tam po prvé jsi viděl božskou dívku, kterou sám jsi nazval jitřenkou a jarem? Pamatuješ se na tu Psyche, tu nedostižnou, tu nejkrásnější z dívek i z vašich bohyň?“

Petronius díval se na něho s takovým překvapením, jako by se chtěl přesvědčiti, má-li v hlavě všecko v pořádku.

„Kterak to mluvíš?“ řekl konečně. „Toť se rozumí, že se pamatuji na Lygii.“

A Vinitius pravil:

„Jsem jejím ženichem!“

„Jakže…?“

Ale Vinitius rychle vstal a zavolal na dispensatora.

„Ať se ke mně dostaví všichni otroci do jednoho! Rychle!“

„Ty jsi jejím ženichem?“ opakoval Petronius.

Nežli se však vzpamatoval z údivu, ohromné atrium Vinitiova domu se zarojilo lidmi. Přiběhli udýchaní starci, muži v plném rozkvětu sil, ženy, jinoši i dívky. Každým okamžikem plnilo se atrium stále hojněji; na chodbách, zvaných _fauces_[374](#footnote-19288-374), bylo slyšeti hlasy, jak na sebe volají různými jazyky. Konečně se všichni postavili jako zeď u stěn a mezi sloupovím. Vinitius, postaviv se u impluvia, obrátil se k Demasovi osvobozenci a řekl:

„Ti, kdož v domě vysloužili dvacet let, nechť se zítra dostaví k praetorovi, kde se jim dostane svobody! Kdož nevysloužili, obdrží po třech kusech zlata a dvojnásobný výměrek stravy na týden. Do venkovských ergastulů budiž vyslán rozkaz, aby prominuty byly tresty, lidem sňaty okovy z nohou a oni sami dostatečně živeni. Vězte, že nadešel pro mne šťastný den, i přeji si, aby v domě byla radost!“

Ti stáli chvíli mlčky, jako by nevěřili vlastnímu sluchu, načež se všecky ruce najednou zvedly a všecka ústa zvolala:

„Aa, pane, aaa…!“

Vinitius dal jim pokyn rukou, aby se vzdálili, a tak přesto, že by byli rádi mu poděkovali a padli k nohám, odešli chvatně, naplňujíce dům od podzemí až ke střeše štěstím.

„Zítra,“ řekl Vinitius, „rozkáži jim ještě, aby se shromáždili v zahradě a kreslili si před sebou obrazce, jaké chtějí. Ty, kteří nakreslí rybu, osvobodí Lygie.“

Ale Petronius, který se nikdy ničemu dlouho nedivil, již ochladl a ptal se:

„Rybu? Ach, ano, pamatuji se, co říkal Chilon – to je znamení křesťanů!“

Potom podal Vinitiovi ruku a řekl:

„Štěstí je vždy tam, kde je člověk vidí. Kéž vám Flora[375](#footnote-19288-375) sype květy k nohám po dlouhá léta! Přeji ti všeho, čeho přeješ sám sobě!“

„Pak ti děkuji, neboť jsem se domníval, že mne budeš z toho odrazovati, a to by byl věru promarněný čas!“

„Já odrazovati? Ani v nejmenším! Naopak, pravím ti, že dobře děláš.“

„Hleďme vrtkavého člověka!“ vesele odvětil Vinitius. „Což jsi zapomněl, co jsi mi kdysi říkal, když jsme odcházeli z domu Greciny?“

Ale Petronius odpověděl s chladnou krví:

„Nikoli, ale změnil jsem náhled!“

Za chvíli pak dodal:

„Můj milovaný, v Římě se všecko mění! Muži vyměňují ženy, ženy vyměňují muže – proč bych neměl já vyměniti náhled? Nechybělo mnoho a Nero byl by pojal za choť Akté, jejíž původ naschvál kvůli němu odvodili z královského rodu. A což! Měl by počestnou ženu a my počestnou Augustu! U Protea[376](#footnote-19288-376) a jeho mořských plání, vždycky budu měniti náhled, kdykoli to uznám za vhodné nebo pohodlné! Co se týče Lygie, její královský původ je jistější nežli pergamští[377](#footnote-19288-377) předkové Akté. Ale ty se měj v Antiu na pozoru před Poppaeou, která je mstivá!“

„Ani mne nenapadne! Vlas mi nespadne v Antiu s hlavy!“

„Máš-li za to, že mne překvapíš ještě jednou, jsi na omylu. Ale odkud máš tu jistotu?“

„Řekl mi to apoštol Petr.“

„Ach, řekl ti to apoštol Petr! Proti tomu není argumentu, nicméně dovol, abych já podnikl některé kroky opatrnosti, byť i jen proto, aby se apoštol Petr neukázal falešným prorokem, neboť kdyby se apoštol Petr náhodou zmýlil, mohl by přijíti o tvoji důvěru, která i nadále bude apoštolu Petrovi vhod.“

„Dělej, co ti libo, ale já mu věřím. A máš-li za to, že mne od něho odvrátíš, opakuje stále za sebou uštěpačně jeho jméno, pak se mýlíš!“

„Nuže, ještě jednu otázku! Stal ses již křesťanem?“

„Dosud ne, ale Pavel z Tarsu jede se mnou, aby mně vysvětlil nauku Kristovu, a pak přijmu křest, poněvadž to, co jsi říkal, že jsou to nepřátelé života a radosti, je nepravda.“

„Tím lépe pro tebe a pro Lygii,“ odpověděl Petronius.

Pak pokrčiv rameny, řekl jako sám k sobě: „Nicméně je podivuhodno, kterak ti lidé dovedou získávati vyznavačů a kterak ta sekta se šíří!“

Ale Vinitius odpověděl s takovým zápalem, jako by sám byl po­křtěn:

„Ano, tisíce a desetitisíce jsou v Římě, ve městech Itálie, v Řecku i v Asii! Jsou křesťané mezi legiemi i mezi praetoriány, jsou v samém paláci Caesarově. Vyznávají onu nauku otroci i občané, chuďasové i boháči, plebs i patriciát. Víš-li, že někteří Corneliové[378](#footnote-19288-378) jsou křesťany, že křesťankou jest Pomponie Grecina, že byla jí dle všeho Oktávie a jest jí Akté? Ano, ta nauka dobývá světa a ta jediná může jej obroditi. Nekrč rameny, neboť kdož ví, zdali za měsíc nebo za rok sám jí nepřijmeš!“

„Já?“ pravil Petronius. „Nikoli, u syna Létina[379](#footnote-19288-379), já jí nepřijmu, byť v ní obsažena byla pravda i moudrost lidská právě tak jako božská…! To by vyžadovalo námahy a já se nerad namáhám… To by vyžadovalo odříkání a já se nerad v životě čeho odříkávám. S tvou povahou, podobající se ohni a vroucí vodě, vždy se mohlo něco podobného přihoditi, ale já? Já mám své gemmy, své kameje, své vázy a svou Eunike. V Olymp nevěřím, ale já si jej tvořím na zemi, a pokvetu, dokud nebudu proklán šípy božského lučištníka nebo dokud mi Caesar neporučí, abych si podřezal žíly. Mám příliš rád vůni fialek a pohodlné triclinium. Mám dokonce rád naše bohy – jako řečnické figury i Achaiu, do které se vypravuji s naším otylým, tenkonohým, nedostižitelným božským Caesarem Augustem, Periodonikem[380](#footnote-19288-380)… Herkulem, Neronem…!“

To praviv, rozveselil se při pouhé domněnce, že by mohl přijmouti učení galilejských rybářů, a začal zpívati polohlasně:

„V myrtovou zeleň zaobalím svůj meč  
po příkladu Harmodiově a Aristogeitonově…“

Ale ustal, poněvadž vyvolavač oznámil, že se dostavila Eunike.

Hned také po jejím příchodu byla podána večeře, u které po několika písních, zapěných kytaristou, vypravoval Vinitius Petroniovi o návštěvě Chilonově i o tom, jak ta návštěva vnukla mu myšlenku, aby se odebral přímo k apoštolům; napadla jej právě mezitím, co Chilon byl mrskán.

Nato Petronius, jejž opět začala zmáhati ospalost, přiložil ruku na čelo a pravil:

„Myšlenka byla dobrá, poněvadž výsledek byl dobrý. Ale co se týče Chilona, já bych mu byl rozkázal, aby mu bylo dáno pět kusů zlata; jestliže však jsi poručil, aby byl trýzněn, pak bylo lépe, abys jej byl dal utrýzniti, neboť kdož ví, nebudou-li se mu jednou senátoři ještě ukláněti, jako se dnes uklánějí našemu rytíři Dratvičkovi-Vatiniovi. Dobrou noc!“

A sňavše věnec, začali se oba, on a Eunike, chystati domů; a když odešli, Vinitius odebral se do knihovny a psal Lygii, co následuje:

– Chci, aby ti tento list, až otevřeš své rozkošné oči, ó, božská, řekl: Dobrý den! Proto píši dnes, ačkoli tě zítra spatřím. Caesar odjíždí pozítří do Antia, a já, eheu, musím jej provázeti! Vždyť jsem ti již řekl, že neuposlechnouti znamenalo by vydat v nebezpečí život, ale neměl bych nyní odvahy umírati. Jestliže však nechceš, odpiš mi jediné slovo a já zůstanu. Starostí Petroniovou pak bude, aby ode mne nebezpečí odvrátil. Dnes, v den radosti, rozdal jsem odměny všem otrokům a ty, kteří vysloužili v domě přes dvacet let, zavedu zítra k praetorovi, aby jim dal svobodu. Musíš mne za to, drahá, pochváliti, poněvadž se mi zdá, že to bude v souhlase s onou sladkou naukou, kterou vyznáváš; a za druhé, učinil jsem tak kvůli tobě. Řeknu jim zítra, že jsou tobě zavázáni vděčností za svobodu, aby ti byli vděčni a oslavovali tvé jméno. Já sám pak se za to odevzdám v otroctví blahu a tobě, a kéž bych se nikdy nedočkal vysvobození! Budiž prokleto Antium a cestování Ahenobarbovo! Třikrát, čtyřikrát jsem šťasten, že nejsem tak moudrý jako Petronius, poněvadž bych musil odjeti do Achaie. Naproti tomu chvíle rozloučení osladí mi vzpomínku na tebe. Kdykoliv se budu moci odpoutati, vsednu na koně a pocválám do Říma, abych potěšil oči pohledem na tebe, uši pak tvým sladkým hlasem. Kdykoli nebudu moci, pošlu otroka s listem a dotazem po tobě. Pozdravuji tě, božská, a objímám tvé nohy! Nehněvej se, že tě nazývám božskou. Zakážeš-li, poslechnu, ale dnes ještě nedovedu jinak. Pozdravuji tě z tvého budoucího domu – vřelou duší!

[370](#footnote-19288-370-backlink) Satirický básník z Neronovy doby.

[371](#footnote-19288-371-backlink) Básně idylického rázu.

[372](#footnote-19288-372-backlink) Část Říma s četnými obchody, hlavně knihkupeckými.

[373](#footnote-19288-373-backlink) Bratři, historické osobnosti, knihkupci ve starém Římě.

[374](#footnote-19288-374-backlink) Chodby spojující starořímské atrium s peristylem.

[375](#footnote-19288-375-backlink) Bohyně květin, jara a mládí.

[376](#footnote-19288-376-backlink) Mořský věštecký bůh, pastýř stáda a mořských zvířat.

[377](#footnote-19288-377-backlink) Pergama – starořecká Troja.

[378](#footnote-19288-378-backlink) Příslušníci jednoho z nejstarších a nejslavnějších římských rodů.

[379](#footnote-19288-379-backlink) Létó – dcera jednoho z Titánů, milenka Diova. Jejím synem byl Apollo.

[380](#footnote-19288-380-backlink) Čtyřnásobný vítěz starořeckých her.
