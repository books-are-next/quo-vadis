---
title: LXXI
---

Až konečně dovršen byl čas pro oba apoštoly. Ale jako na zakončení služby dopřáno bylo rybáři božímu, aby ulovil dvě duše dokonce i ve věznici. Vojáci Processus a Martinianus, kteří jej hlídali ve vězení mamertinském, přijali křest. Pak nadešla hodina muk. Nero nebyl tehdy v Římě. Rozsudek vydali Helius a Polithetes, dva osvobozenci, jimž Caesar svěřil vládu nad Římem po dobu své nepřítomnosti. Věkem zchvácený apoštol byl napřed odevzdán ke zmrskání, jak to nařizovalo právo, a příštího dne byl vyvezen za hradby města, k vatikánským pahorkům, kde měl podstoupiti přisouzený jemu trest kříže. Vojáci byli udiveni davem, který se shromáždil před věznicí, protože podle jejich pojmů smrt prostého člověka, a k tomu ještě cizince neměla buditi tolik zájmu. Nechápali, že onen průvod se neskládal ze zvědavců, nýbrž z vyznavačů, kteří si přáli vyprovoditi velikého apoštola na místo muk. Odpoledne se konečně otevřela vrata věznice a Petr se ukázal uprostřed oddílu praetoriánů. Slunce se již poněkud schýlilo k Ostii, byl tichý a jasný den. Petrovi pro jeho šedivá léta nebylo rozkázáno, aby nesl kříž, neboť bylo usuzováno, že nebude s to, aby jej unesl, aniž mu na krk vloženy vidlice, aby mu pochod nebyl ztížen. Kráčel uvolněn a věrní mohli jej viděti dokonale.

Ve chvíli, když mezi železnými přílbami vojenskými objevila se jeho bílá hlava, rozlehl se v zástupu pláč, ale skoro okamžitě ustal, poněvadž starcova tvář měla do sebe tolik míru a zářila takovou radostí, že všichni pochopili, že to nikoli oběť kráčí k záhubě, nýbrž vítěz že slaví triumfální pochod.

Bylo tomu tak opravdu. Rybář, obyčejně pokorný a schýlený, kráčel nyní vzpřímen, vyšší vzrůstem nad vojáky, pln vážnosti. Nikdy nebylo v jeho postavě viděti tolik majestátu. Mohlo by se zdáti, že se to ubírá panovník, obklopený lidem a vojáky. Ze všech stran pozvedly se hlasy: „Hle, Petr odchází k Pánu!“ Všichni jako by zapomněli, že na něho čekají muka i smrt. Kráčeli ve slavnostním soustředění mysli, ale klidni, cítíce, že od smrti na Golgotě neudálo se dosud nic stejně velikého, a že jako ona vykoupila celý svět, má zase tato vykoupiti ono město.

Cestou se lidé zastavovali při pohledu na onoho starce, vyznavači pak, kladouce jim ruce na ramena, mluvili klidnými hlasy: „Pohleďte, jak umírá spravedlivý, jenž znal Krista a hlásal na světě lásku!“ A oni upadali v zadumání a pak odcházeli, říkajíce k sobě: „Zajisté, ten nemohl býti nespravedliv!“

Cestou tichla vřava a pouliční volání. Průvod pohyboval se mezi domy nově vystavěnými, mezi bílými sloupy chrámů, nad jejichž štíty se klenulo hluboké, zkonejšené a modré nebe. Kráčeli v tichu; jen občas zařinčely zbroje vojáků nebo se zvedl šum modliteb. Petr jim naslouchal a tvář se mu jasnila radostí stále větší, protože jeho zrak mohl stěží obsáhnouti ony tisíce vyznavačů. Cítil, že dílo dokonal, a již věděl, že pravda, kterou hlásal po celý život, zaleje vše jako vlna a že již nic nebude s to, aby ji zadrželo. A přemýšleje takto, zvedl oči k nebi a pravil:

„Pane, přikázal Jsi mi, abych dobyl onoho města, které panuje světu. Nuže, dobyl jsem ho! Přikázal Jsi mi, abych v něm založil sídlo Tvé. Nuže, založil jsem je! Je to nyní Tvé město, Pane, a já jdu k Tobě, poněvadž mnoho jsem se napracoval.“

Přecházeje tudíž mimo chrámy, pravil k nim: „Budete chrámy Kristovými!“ Dívaje se na zástupy lidí, pohybujících se mu před očima, pravil k nim: „Kristovými služebníky budou děti vaše!“ – i kráčel v pocitu vykonaného výboje, vědom si své zásluhy, vědom síly, zkonejšen, veliký. Vojáci jej vedli přes Vítězný most[^515], jako by mimoděk vydávali svědectví jeho triumfu, a vedli jej dále, k naumachii a cirku. Věrní ze Zatibří připojili se k průvodu i utvořil se tak hustý dav lidu, že centurio, velící praetoriánům, domysliv se konečně, že odvádí jakéhosi velekněze, kterého obklopují věrní, byl jat nepokojem pro malý počet vojáků. Ale ani jediný výkřik rozhořčení nebo vzteku neozval se v davu. Tváře byly proniknuty velikostí chvíle, velebny a plny očekávání, protože někteří vyznavači, rozpomínajíce se, že při smrti Páně rozestupovala se země zděšením a nebožtíci vstávali z hrobů, domnívali se, že snad i nyní dojde k nějakým zjevným úkazům, jimiž nebude na věky setřena smrt apoštolova. Jiní si dokonce říkali: „Pán si snad zvolí hodinu Petrovu, aby sestoupil s nebe, jak byl slíbil, a vykoná soud nad světem.“ A v té myšlence poroučeli se v milosrdenství Spasitelovo.

Ale kolem bylo klidno. Pahorky, jak se zdálo, vyhřívaly se na slunci a odpočívaly. Průvod se konečně zastavil mezi cirkem a pahorkem vatikánským. Vojáci začali nyní kopati jámu, jiní položili na zemi kříž, kladiva a hřeby, čekajíce, až budou hotovy přípravy; dav pak, stále tichý a zadumaný, poklekl kolem.

Apoštol s hlavou v paprscích a zlatém lesku obrátil se naposledy k městu. V povzdálí, poněkud dole, bylo viděti třpytící se Tiber; na druhém břehu Martovo pole, výše Augustovo mausoleum, níže obrovské thermy, které právě Nero byl začal stavěti, ještě níže Pompeiovo divadlo a za nimi tu a tam viditelné, místy jinými budovami Septa Julia zakryté množství portyků, chrámů, sloupů, nakupených domů a konečně tam daleko, v dáli, pahorky, obsypané budovami, obrovské lidské mraveniště, jehož konce mizely v modravé mlze, hnízdo zločinu, ale také síly, šílenství, ale také pořádku, hnízdo, jež se stalo hlavou světa, jeho podmanitelem, ale také jeho zákonem a mírem, všemocné, nepřemožitelné, věčné.

Petr, obstoupen vojáky, díval se na město, jako se dívá vladař a král na svoji říši. I pravil k němu: „Jsi vykoupeno a mé!“ A nikdo nejen mezi vojáky, kteří kopali jámu, do níž měl býti vsazen kříž, nýbrž ani mezi vyznavači nedovedl vytušiti, že opravdu mezi nimi stojí skutečný vladař tohoto města a že přejdou Caesarové, převalí se vlny barbarů, minou věky, ale tento stařec bude zde vládnouti nepřetržitě.

Slunce se ještě více sklánělo k Ostii a zohromnělo i zrudlo. Celá západní strana nebe začala hořeti nesmírnou září. Vojáci přistoupili k Petrovi, aby jej odstrojili.

Ale on modle se, pojednou se vzpřímil a vysoko vztáhl pravici. Katané se zastavili, jako by se zarazili jeho postavou; také věrní zatajili dech v prsou, domnívajíce se, že chce promluviti, i nastalo nerušené ticho.

On pak, stoje na vyvýšeném místě, začal nataženou pravicí dělati znamení kříže, žehnaje v hodině smrti:

_„Urbi et orbi!_[^516]_“_

  

A téhož rozkošného večera odváděl jiný oddíl vojáků ostijskou cestou Pavla z Tarsu k osadě zvané Aquae Salviae. Také za ním postupoval hlouček věrných, které obrátil na křesťanskou víru, a on poznával bližší známé, zastavoval se a rozmlouval s nimi, poněvadž k němu jako římskému občanovi měla stráž větší ohledy. Za branou, zvanou Tergemina, setkal se s Plautillou, dcerou praefekta Flavia Sabina, a vida její mladou, slzami zalitou tvář, pravil: „Plautillo, dcero věčné spásy, odejdi v pokoji! Půjč mi jen závoj, kterým budou mi zavázány oči ve chvíli, až budu odcházeti k Pánu!“ a vzav závoj, šel dále s tváří tak plnou radosti, s jakou dělník, jenž horlivě pracoval celý den, vrací se domů. Jeho myšlenky, podobající se Petrovým, byly klidné a jasné jako to večerní nebe. Oči hleděly v zamyšlení na rovinu, která se před ním prostírala, i na hory Albské, nořící se do světla. Rozpomínal se na své cesty, na trudy i práci, na boje, v nichž vítězil, na církevní osady, které založil po všech zemích a za všemi moři, i domníval se, že dobře si zaslouží odpočinku. Také on dokonal dílo. Cítil, že jeho setby již nerozvěje vítr zloby. Odcházel s jistotou, že v boji, který vypověděla světu jeho pravda, ona zvítězí, a do duše mu vstupoval neskonalý mír.

Cesta k popravišti byla daleká a večer se začal snášeti. Hory nachově zrudly a jejich úpatí zvolna zapadala do stínu. Stáda se vracela domů. Tu a tam ubíraly se hloučky otroků s pracovním nářadím na ramenou. Před domy na cestě hrály si děti, se zvědavostí se dívajíce na přecházející oddíl vojáků.

V tomto večeru, v tom průhledném, zlatém vzduchu byl nejen klid a zkonejšení, nýbrž i jakási harmonie, která se zdála stoupati k nebi.

A Pavel ji slyšel a jeho srdce překypovalo radostí při myšlence, že k té hudbě světa připojil jeden zvuk, jehož dosud nebylo, ale bez něhož celá země byla „jako zvučící měď a jako znějící cimbál“.

I připomenul si, kterak učil lidi lásce, kterak jim říkával, že byť i rozdali majetek mezi chudé, byť i ovládali všecky řeči a znali všecka tajemství a všecky nauky, ničím nebudou bez lásky, která jest vlídná, trpělivá, která nečiní zlého, nebaží po slávě, všecko snáší, všemu věří, ve vše doufá, všecko přestojí.

Hle, jemu věk života uběhl v tom, že učil lidi takové pravdě! A nyní řekl si v duši: Jaká moc jí odolá a co ji přemůže? Kterak bude Caesar s to, aby ji potlačil, byť měl dvakrát tolik legií, dvakrát tolik měst a moří i zemí i národů?

A šel si pro odměnu jako vítěz.

Průvod konečně odbočil od veliké cesty a dal se na východ úzkou stezkou k Vodám salvijským. Na vřesech leželo rudé slunce. U pramene zastavil centurio vojáky, neboť nadešla chvíle.

Pavel však, přehodiv si přes rameno závoj Plautillin, aby si jím zavázal oči, naposledy zvedl zraky, plné nesmírného klidu, k odvěké večerní záři a modlil se. Ano, chvíle nadešla, ale on viděl před sebou velikou silnici z lesků, která vedla k nebi, a v duši si říkal táž slova, která předtím u vědomí vykonané služby a blízkého konce byl napsal: „Dobrý boj jsem bojoval, víru jsem zachoval, úkol splnil; nakonec dán mi jest věnec spravedlnosti.“

  

![quo_vadis_%20(20).jpg](./resources/quo_vadis_-(20)_fmt.jpeg)

… pojednou se vzpřímil a vysoko vztáhl pravici.

[^515]: Pons Triumphalis.

[^516]: Městu i světu.
