---
title: XXIII
---

Vinitia probudila citelná bolest. V první chvíli nemohl pochopiti, kde jest a co se s ním děje.

V hlavě cítil hučení a jeho oči jako by opředeny byly mlhou. Po­stupně však se mu vracelo jasné vědomí a konečně skrze tu mlhu zahlédl tři lidi, sklánějící se nad ním. Dva poznal: jeden byl Ursus, druhý – onen stařec, kterého porazil, unášeje Lygii. Třetí, úplně cizí, držel jeho levou ruku, a dotýkaje se jí podél lokte až k rameni a klíční kosti, působil mu tak hroznou bolest, že Vinitius, domnívaje se, že je to jakýsi druh pomsty, prováděné s ním, řekl skrze zaťaté zuby:

„Zabte mne!“

Leč oni, jak se zdálo, nevšímali si jeho slov, jako by jich neslyšeli nebo jako by je považovali za obyčejné stenání při bolestech. Ursus, maje ustaranou, ale přitom i hrozivou tvář barbarovu, držel chuchvalce kusů bílé látky, roztrhaných na dlouhé pásy, stařec pak řekl ke člověku, který tiskl paži Vinitiovu:

„Glauku, jsi jist, že ta rána na hlavě není smrtelná?“

„Zajisté, ctný Crispe!“ odpověděl Glaukos. „Slouže jako otrok na lodi a zdržuje se potom v Neapoli, ošetřoval jsem mnoho raněných a z výdělků, jaké mi přinášelo to zaměstnání, konečně jsem vykoupil sebe i své lidi… Rána na hlavě jest lehká. Když tento člověk (tu ukázal hlavou na Ursa) vyrval dívku mladíkovi a srazil jej ke zdi, ten dle všeho chránil se při pádu rukou, kterou si vymkl a zlomil, ale tím si zachránil hlavu a – život.“

„Již nejednoho z bratří měl jsi v ošetřování,“ odpověděl Crispus, „a máš pověst zkušeného lékaře… Proto jsem poslal Ursa pro tebe.“

„A ten se mi na cestě přiznal, že již včera byl odhodlán mne zabíti.“

„Ale dříve než tobě přiznal se se svým úmyslem mně – a já, který znám tebe i tvoji lásku ke Kristu, vysvětlil jsem mu, že nejsi zrádce, nýbrž onen neznámý, který jej ke vraždě chtěl přemluviti.“

„To byl zlý duch, ale já jsem jej pokládal za anděla!“ odvětil Ursus s povzdechem.

„Povíš mi to někdy jindy,“ řekl Glaukos, „ale teď musíme mysliti na raněného.“

A praviv to, začal narovnávati ruku Vinitia, jenž přesto, že mu Crispus vodou skrápěl tvář, stále omdléval bolestí. Byla to pro něho ostatně okolnost šťastná, protože necítil ani narovnávání nohy, ani obvazování zlomené paže, kterou Glaukos sevřel do dvou vyhloubených desek, a pak je rychle a těsně obvázal, aby zůstaly nepohnuty.

Ale po provedené operaci opět se probudil – a spatřil nad sebou Lygii.

Stála zcela blízko u jeho lože, držíc před sebou měděné vědérko s vodou, do které Glaukos občas nořil houbu, a tou navlhčoval jeho hlavu.

Vinitius hleděl a očím nevěřil. Zdálo se mu, že buď sen, nebo horečka kouzlí před ním krásné přeludy – a teprve po dlouhé chvíli byl s to, aby zašeptal:

„Lygie…“

Na jeho hlas vědérko se v jejích rukou zatřáslo, ale otočila k Vinitiovi oči, plné smutku.

„Pokoj s tebou!“ řekla zticha.

A stála s rukama před sebe vztaženýma, s tváří plnou soucitu a žalu.

On pak se na ni díval, jako by chtěl naplniti jí své zraky tak, aby její obraz, až zavře víčka, zůstal mu pod nimi. Hleděl na její tvář, bledší a štíhlejší nežli jindy, na změti tmavých vlasů, na chudičké pracovní roucho; hleděl tak upřeně, že vlivem jeho zraku její sněžné čelo až začalo růžověti – i pomyslil si předně, že ji stále miluje, a za druhé, že ta její bledost i ta její chudoba jest jeho dílem, že právě on ji vyhnal z domu, kde byla milována a kde byla obklopena blahobytem i pohodlím, uvrhl ji do té ubohé jizby a oblékl do toho chatrného pláště ze tmavé vlny.

A protože byl by ji rád oděl do nejdražších zlatohlavů a vyzdobil ji všemi šperky světa, byl jat údivem, strachem, lítostí a žalem tak velikým, že by jí byl padl k nohám, kdyby sebou býval mohl hnouti.

„Lygie,“ pravil, „nedopustila jsi, abych byl zabit!“

A ona odpověděla sladce:

„Kéž ti Bůh vrátí zdraví!“

Pro Vinitia, jenž v sobě cítili ony nešlechetnosti, jakých se na ní dříve dopustil, i onu, které se chtěl dopustiti nejnověji, byl v Lygiiných slovech pravý balzám. Zapomněl v té chvíli, že jejími ústy může mluviti křesťanská nauka, a jen cítil, že mluví milovaná žena a že v její odpovědi jest jakási zvláštní tklivost a přímo nadlidská dobrota, která jím otřásá do hloubi duše. Jako dříve bolestí, tak nyní zeslábl pohnutím. Zachvátila jej jakási přenesmírná a zároveň sladká bezmocnost. Zakoušel dojmu, jako by se řítil někam do propasti, ale přitom cítil, že je mu dobře a že je šťasten. Proto také se domníval v té chvíli slabosti, že nad ním stojí božství.

Zatím Glaukos byl s omýváním rány na jeho hlavě hotov a přiložil na ni hojivou mast. Ursus odebral měděnou nádobu z rukou Lygiiných, ona pak, uchopivši číši s vodou, připravenou na stole a smíšenou s vínem, přiblížila ji k ústům raněného. Vinitius vypil obsah chtivě, načež doznal neobyčejné úlevy. Když bylo ošetření skončeno, bolest bezmála pominula. Rány a pohmožděniny začaly se mu hojiti. Vrátilo se mu úplně jasné vědomí.

„Dej mi ještě pít!“ řekl.

Lygie odešla s prázdnou číší do druhé jizby, zato však Crispus přistoupil k loži po krátkých slovech, vyměněných s Glaukem, a řekl:

„Vinitie, Bůh ti nedovolil, abys vykonal zlý skutek, ale zachoval tě při životě, aby ses vzpamatoval v duši. Ten, proti Němuž člověk jest jen práškem – vydal tě bezbranného do našich rukou, ale Kristus, v něhož věříme, přikázal nám, abychom milovali i nepřátele své. Nuže, ošetřili jsme tvé rány a budeme – jak pravila Lygie – modliti se, aby ti Bůh vrátil zdraví, ale déle nad tebou bdíti nemůžeme. Zůstaň tedy v pokoji a uvažuj o tom, slušelo-li by se ti, abys déle pronásledoval Lygii, kterou jsi připravil o ochránce i přístřeší – i nás, kteříž jsme ti zlé splatili dobrým.“

„Chcete mne opustiti?“ ptal se Vinitius.

„Chceme opustiti tento dům, ve kterém nás může dostihnouti stíhání praefekta města. Tvůj společník byl zabit, ty pak, jenž jsi mocný mezi svými, ležíš raněn. Ne naší vinou se to stalo, ale na nás jistě by dopadl hněv zákona…“

„Pronásledování se nebojte!“ řekl Vinitius. „Budu vám záštitou!“

Crispus nechtěl mu odpověděti, že jim jde nejen o praefekta a policii, nýbrž také o to, že chtějí, nemajíce důvěry ani k němu, zabezpečiti Lygii před dalším jeho stíháním.

„Pane,“ pravil, „tvá pravá ruka je zdráva – nuže, zde je tabulka a stilus[316](#footnote-19288-316)! Napiš služebníkům, aby přišli k tobě dnes večer s lektikou a odnesli tě do tvého domu, ve kterém budeš míti větší pohodlí nežli uprostřed naší nuzoty. Bydlíme zde u chudé vdovy, která co nevidět přijde se svým synem – a to pachole odnese tvůj list, kdežto my všichni musíme hledati jiné útočiště.“

Vinitius zbledl, neboť pochopil, že jej chtějí odloučiti od Lygie a že, ztratí-li ji opětně, snad nikdy v životě jí nespatří… Rozuměl sice, že se mezi ním a jí udály veliké věci, které jsou příčinou, že musí, chce-li ji míti u sebe, hledati nějaké nové cesty, na které ještě neměl kdy mysliti. Rozuměl rovněž, že ať by řekl těm lidem cokoliv – třebas se i jim zapřísáhl, že Lygii vrátí Pomponii Grecině –, mají právo neuvěřiti mu a oni neuvěří. Vždyť mohl tak učiniti již dříve; vždyť mohl, místo aby pronásledoval Lygii, odebrati se k Pomponii a přísahati jí, že upouští od stíhání, a v té případnosti byla by sama Pomponie dívku opět vypátrala a vzala ji k sobě zpět. Nikoli, cítil, že žádné sliby toho druhu nejsou s to, aby je zadržely, žádná slavnostní přísaha že nebude přijata, tím méně, když nejsa křesťan, mohl by jim přísahati leda jen u bohů nesmrtelných, ve které sám nevalně věřil a které oni pokládali za zlé duchy.

Nicméně zoufale si přál, aby usmířil Lygii a ty její ochránce jakýmkoli způsobem, a k tomu potřeboval času. Běželo mu také o to, aby se na ni díval aspoň několik dní. Jako tonoucímu připadá každý úlomek prkna nebo vesla jako spása, tak i jemu připadalo, že v těch několika dnech podaří se mu říci jí něco takového, co jej s ní sblíží, že si cosi vymyslí, že snad se stane něco pro něho příznivého.

Sebrav tudíž myšlenky, pravil:

„Slyšte mne, křesťané! Byl jsem včera s vámi na Ostrianu a naslouchal jsem vaší nauce, ale kdybych jí ani neznal, vaše skutky by mne přesvědčily, že jste lidé poctiví a dobří. Povězte oné vdově, která obývá v tomto domě, aby v něm zůstala, vy zůstaňte taktéž a dovolte, abych zůstal i já. Ať tento člověk (tu obrátil zrak na Glauka), který je lékařem, nebo se aspoň zná v ošetření ran, řekne, je-li možno, abych dnes byl přenesen. Jsem nemocen a mám zlomenou ruku, která musí aspoň několik dní zůstati v klidu – proto vám prohlašuji, že se odtud nehnu, leč byste mne odnesli násilím.“

Zde ustal, protože se mu ve zraněných prsou zatajil dech. Crispus pak řekl:

„Nikdo proti tobě nepoužije násilí, pane, odneseme odtud pouze své hlavy.“

Nato mladý člověk, nezvyklý odporu, svraštil obočí a pravil:

„Dovol, abych si oddychl.“

Za chvíli pak začal opět mluviti:

„Po Krotonovi, kterého zardousil Ursus, nikdo se nezeptá; měl dnes odjeti do Beneventa, kam jej obeslal Vatinius, a proto budou všichni mysliti, že odjel. Když jsme vešli s Krotonem do tohoto domu, neviděl nás nikdo kromě jednoho Řeka, jenž byl s námi v Ostrianu. Řeknu vám, kde bydlí, přivedete mi jej – já pak mu přikáži, aby byl zticha, jelikož je to člověk mnou placený. Do svého domu napíši list, že jsem rovněž odjel do Beneventa. Kdyby Řek byl již oznámil věc praefektovi, prohlásím k němu, že jsem Krotona sám zabil a že to on mi zlomil ruku. Tak učiním při stínu svého otce i matky! – Nuže, zde můžete zůstati bezpečně, protože nikomu vlas nespadne s hlavy! Rychle mi přiveďte Řeka, který se jmenuje Chilon Chilonides!“

„Glaukos tedy zůstane u tebe, pane,“ pravil Crispus, „a bude tě ošetřovati společně se vdovou.“

Vinitius svraštil obočí ještě chmurněji.

„Měj pozor, starý muži, na to, co řeknu!“ pravil. „Jsem ti zavázán vděčností a zdáš se býti dobrým a poctivým člověkem, ale neříkáš mi, co máš na dně duše. Obáváš se, abych nevyzval svých otroků a neporučil jim, aby odvlekli Lygii. Není-li tomu tak?“

„Je tomu tak!“ odvětil s jakousi přísností Crispus.

„Nuže, věz, že s Chilonem budu hovořiti před vámi a že před vámi napíši list domů, že jsem odjel, a že jiných poslů nežli vás později nevyhledám… Rozvaž to sám a nedráždi mne již!“

Tu se rozezlil a tvář se mu stáhla hněvem, načež jal se mluviti v roznícení:

„Což ses domníval, že zapru, že jsem chtěl zůstati proto, abych ji viděl…? Hlupák by to uhodl, i kdybych to popřel! Ale násilím již se jí nezmocním… Tobě pak povím něco jiného. Nezůstane-li zde ona, touto zdravou rukou strhnu obvazy z ruky, nepřijmu jídla ni nápoje – a má smrt ať padne na tebe i na tvé bratry! K čemu jsi mne ošetřil, proč jsi mne nedal zabít?“

A zbledl hněvem i zeslábnutím. Lygie však, jež z druhé jizby slyšela celou rozmluvu a která byla jista, že Vinitius provede to, co ohlašuje, zalekla se jeho slov. Nepřála si jeho smrti za nic na světě. Raněn a bezbranný budil v ní pouze soucit, ne strach. Od té chvíle, co prchla, žijíc mezi lidmi pohrouženými ve stálé náboženské opojení, přemýšlejícími jen o posvěcení, sebeobětování a milosrdenství, neznajícím mezí, byla sama opojena tím novým dechem do té míry, že jí nahradil domácnost, rodinu, ztracené štěstí a učinil z ní zároveň jednu z oněch křesťanských dívek, které změnily později starou duši světa. Vinitius hrál příliš důležitou úlohu v jejím osudě a příliš sám vstupoval jí do cesty, aby mohla na něho zapomenouti. Myslila na něho celé dny a nejednou prosila Boha o chvíli, ve které následujíc nauky, mohla mu splatiti zlé dobrým, pronásledování milosrdenstvím, podmaniti si jej, získati ho pro Krista a spasiti jej. A nyní se jí právě zdálo, že taková chvíle nadešla a že její modlitby byly vyslyšeny.

Přistoupila tudíž ke Crispovi s tváří téměř zanícenou a začala mluviti tak, jako by jejím prostřednictvím mluvil nějaký jiný hlas:

„Crispe, ať zůstane mezi námi a my zůstaneme s ním, dokud ho neuzdraví Kristus!“

A starý presbyter, zvyklý hledati ve všem vnuknutí boží, vida její zanícení, hned si pomyslil, že jejím prostřednictvím mluví vyšší moc, a zaleknuv se v srdci, sklonil svoji hlavu.

„Staniž se, jak pravíš!“ řekl.

Na Vinitia, který po celou dobu jí nespouštěl z očí, učinilo to rychlé poslušenství Crispovo zvláštní a hluboký dojem. Připadalo mu, že Lygie mezi křesťany jest jakousi Sibylou[317](#footnote-19288-317) nebo kněžkou, která je zahrnuta úctou a poslušností. A bezděky sám se poddal té úctě. K lásce, jakou ucítil, připojila se nyní jakási obava, proti které láska sama se stávala čímsi bezmála smělým. Nedovedl se kromě toho spřáteliti s myšlenkou, že jejich poměr se změnil, že teď nikoli ona od něho, nýbrž on jest odvislý od její vůle, že leží zde nemocen, zlomen, že přestal býti útočnou, dobyvačnou silou a že jest jako bezbranné dítě, odevzdané její péči. Pro jeho povahu, hrdou a samostatnou, byl by takový poměr vůči kterékoli jiné bytosti ponížením – tentokrát však nejen nepocítil ponížení, nýbrž byl jí vděčen jako své velitelce. Byly to pocity u něho neslýchané, které by mu den předtím nebyly šly jasně na mysl, a které by jej uvedly v údiv dokonce ještě v této chvíli, kdyby si je byl jasně uvědomil. Ale on se nyní neptal, proč tomu tak jest, jako by to bylo zcela přirozeno, a jen se cítil šťasten, že tu zůstane.

A chtěl jí děkovati – s vděčností a ještě s jakýmsi pocitem, tak dalece mu neznámým, že ho ani pojmenovati nedovedl, protože byl ten pocit prostě pokorou. Ale předchozí vzrušení vyčerpalo jej tak, že nemohl mluviti, i děkoval jí pouze očima, ve kterých zářila radost, že zůstane u ní a že se bude moci dívati na ni zítra, pozítří a snad dlouho. Ta radost byla kalena jen obavou, aby neztratil toho, čeho získal, a to tak velikou, že když mu Lygie opět podala vodu a když jej při tom jala touha, aby objal její ruku – bál se tak učiniti, bál se – on, týž Vinitius, který při hostině u Caesara násilím líbal její rty a po jejím útěku si předsevzal, že ji povleče za vlasy do cubicula nebo ji dá zmrskati.

[316](#footnote-19288-316-backlink) Železné nebo kostěné pisátko, se širokým zakončením na uhlazení vosku.

[317](#footnote-19288-317-backlink) Starořecká věštkyně.
