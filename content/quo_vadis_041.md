---
title: XXXVII
---

Vinitius Lygii:

– Otrok Flegon, po němž ti posílám tento list, jest křesťanem, bude proto jedním z těch, jimž se dostane svobody z tvých rukou, nejdražší! Je to starý sluha našeho domu, mohu tedy psáti jeho prostřednictvím s plnou důvěrou a bez obavy, že by list padl do rukou jiných nežli tvých. Píši z Laurenta[400](#footnote-19288-400), kde jsme se zastavili, že jsou vedra. Otho měl zde nádherný letohrádek, jejž svého času daroval Poppaei, a ta, ač byla s ním rozvedena, uznala za vhodno podržeti si krásný dárek… Když přemýšlím o těch ženách, které mne nyní obklopují, a tobě, připadá mi, jako by z kamene Deukalionova[401](#footnote-19288-401) povstaly různé, naprosto sobě nepodobné druhy lidí a že ty náležíš k onomu, který se rodí z křišťálu. Obdivuji se ti a miluji tě z té duše tak, že bych si přál, abych mluvil jen o tobě, a musím se přemáhati, abych psal ti o cestě, o tom, co se děje se mnou, o novinkách u dvora. Nuže, Caesar byl hostem Poppaey, která potají připravila skvělé uvítání. Ostatně, pozvala nemnoho Augustianů, ale já i Petronius byli jsme pozváni. Po prandiu pluli jsme na zlatých lodích po moři, které bylo tak tiché, jako by spalo, a tak modré jako tvé oči, ó, božská! Veslovali jsme sami, poněvadž to Augustě patrně lichotilo, že ji vozí konsulární mužové nebo jejich synové. Caesar, stoje u kormidla v purpurové tóze, zpíval hymnus ku poctě moře, jejž zbásnil předešlé noci a k němuž složil hudbu společně s Diodorem. Na jiných lodích doprovázeli jej otroci z Indie, kteří dovedou hráti na mořské škeble, a kolem se objevovali hezcí delfíni, jako by opravdu byli přivábeni hudbou ze hlubin Amfitrité. A víš, co jsem dělal já? Nuže, myslil jsem na tebe a tesknil po tobě, chtěl sebrati i to moře i to krásné počasí i tu hudbu a dáti to všecko tobě. Přeješ si, abychom jednou bydlili na mořském břehu, milá Augusto, daleko od Říma? Mám na Sicílii statek, kde jest háj mandloní, jež na jaře kvetou do růžova a dosahují k moři tak blízko, že konci větví se téměř dotýkají vody. Tam tě budu milovati a velebiti nauku, které mne přiučí Pavel, neboť to již vím, že není ta nauka proti lásce a štěstí. Přeješ si toho…? Nežli však uslyším odpověď z tvých milovaných úst, popisuji ti dále, co se přihodilo na lodi. Když břeh zůstal již daleko za námi, spatřili jsme v dáli před sebou plachetní loď, a hned vznikl spor, zda je to obyčejný rybářský člun, nebo veliký koráb zOstie. Rozeznal jsem jej první a tehdy Augusta řekla, že mým očím není patrně nic ukryto, a spustivši pojednou závoj na tvář, tázala se, poznal-li bych ji takto. Petronius ihned odpověděl, že za mraky nelze viděti ani slunce, ona však, jako by se smála, pravila, že tak bystrý zrak jen láska by mohla oslepiti, a uvádějíc různé Augustianky, začala se vyptávati a uhadovati, do které jsem zamilován. Odpovídal jsem klidně, ale ona uvedla nakonec i tvé jméno. Mluvíc o tobě, zase odhalila tvář a začala se na mne dívati zlýma a přitom i zkoumavýma očima. Opravdovou vděčnost chovám k Petroniovi, který v tom okamžiku loď naklonil, čímž vše­obecná pozornost byla ode mne odvrácena; neboť kdybych byl uslyšel o tobě nevraživá nebo uštěpačná slova, nebyl bych dovedl utajiti hněv a býval bych musil bojovati s touhou, abych té zhýralé a zlé ženě veslem roztříštil hlavu… Vždyť se pamatuješ, co jsem ti vypravoval den před odjezdem v domě Linově o příhodě na rybníku Agrippově! Petronius se o mne strachuje a ještě dnes mne zapřísahal, abych nedráždil sebelásky Augusty. Ale Petronius již mi nerozumí a neví, že kromě tebe není pro mne ani rozkoše, ani krásy, ani milování, a že vůči Poppaei cítím jen odpor a pohrdání. Ty jsi již valně změnila moji duši do té míry, že bych se ani nedovedl vrátiti k bývalému životu. Ale neobávej se, že by mne tu mohlo potkati něco zlého. Poppaea mne nemiluje, poněvadž není schopna někoho milovati, a její rozmary pramení jen ze hněvu na Caesara, který jest ještě pod jejím vlivem, a který ji dokonce snad ještě má rád; nicméně jí už nešetří a netají se před ní svými nestoudnostmi a hanebnostmi. Povím ti ostatně také o jiné věci, která tě musí upokojiti: Petr mi totiž řekl před odjezdem, abych se Caesara neobával, protože ani vlas mi s hlavy nespadne, a já mu věřím. Jakýsi hlas praví mi v duši, že se musí vyplniti každé jeho slovo; a jelikož požehnal naší lásce, ani Caesar, ani všecky mocnosti hádu, dokonce ani samo Předurčení nejsou s to, aby mi tě odňaly, ó, Lygie! Když na to myslím, jsem šťasten, jako bych byl nebem, které samo jediné je šťastno a klidno. Tebe však jako křesťanku snad uráží to, co mluvím o Nebi a Předurčení? V té případnosti mi odpusť, neboť hřeším nechtě. Křtu jsem ještě nepřijal, ale mé srdce jest jako prázdný pohár, jejž má naplniti Pavel z Tarsu vaší sladkou naukou, tím sladší pro mne, že je tvou. Měj mi za zásluhu, ó, božská, aspoň to, že jsem z toho poháru vylil mok, jenž jej naplňoval dříve, a že ho neodstrkuji, nýbrž po něm ruce vztahuji jako člověk žíznící, který stanul u čisté studánky. Kéž najdu milost ve tvých očích! V Antiu budou mi ubíhati dni i noci nasloucháním Pavla, který mezi mými lidmi již v první den cesty zjednal si takového vlivu, že jej bez ustání obklopují, vidouce v něm nejen Thaumaturga[402](#footnote-19288-402), nýbrž téměř bytost nadpřirozenou. Včera jsem viděl radost na jeho tváři, a když jsem se ho tázal, co dělá, odvětil mi: „Zasévám.“ Petronius ví, že se zdržuje mezi mými lidmi, a touží po tom, aby jej zhlédl, rovněž tak Seneka, který o něm slyšel od Gallona. Ale již blednou hvězdy, ó, Lygie, a ranní ‚Lucifer‘[403](#footnote-19288-403) září stále jasněji. Záhy zrůžoví jitřenkou moře – a kolem vše spí, jen já myslím na tebe a miluji tě. Buď pozdravena i s ranními červánky, _sponsa mea!_[404](#footnote-19288-404) _–_

[400](#footnote-19288-400-backlink) Starořímské město ve střední Itálii.

[401](#footnote-19288-401-backlink) V řeckém bájesloví syn Prometheův, řecký Noe. Při potopě světa se zachránil jen on s manželkou Pyrrhou a oba pak stvořili nové lidstvo.

[402](#footnote-19288-402-backlink) „Řehoř divotvorce“, učitel řecké církve ze 3. st. př. n. l.

[403](#footnote-19288-403-backlink) Světlonoš, tj. Jitřenka, ranní červánky.

[404](#footnote-19288-404-backlink) Má snoubenko, nevěsto!
