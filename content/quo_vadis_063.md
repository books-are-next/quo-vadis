---
title: LIX
---

„Pane,“ mluvil Chilon, „teď je moře jako olej a vlny spí, jak se zdá… Jeďme do Achaie! Tam na tebe čeká sláva Apollonova, tam na tebe čekají věnce, triumfy, tam tě lidé zbožňují a bohové přijmou jako hosta sobě rovného, kdežto zde, pane…“

A ustal, protože se mu dolejší ret začal třásti tak silně, že jeho slova přešla v nesrozumitelné zvuky.

„Odjedeme po skončených hrách,“ odvětil Nero. „Vím, že beztak již někteří nazývají křesťany ‚innoxia corpora‘[507](#footnote-19288-507). Kdybych odjel, začali by to opakovati všichni. Čeho se bojíš, ty shnilá muchomůrko?“

To řka, svraštil obočí, ale začal se dívati tázavým zrakem na Chilona, jako by od něho čekal vysvětlení, nebo se jen tak tvářil chladnokrevným. Při posledním představení sám se zalekl slov Crispových, a vrátiv se domů, nemohl usnouti vztekem a hanbou, ale přitom i strachem. Vtom pověrčivý Vestinus, který mlčky naslouchal jejich hovoru, ohlédl se kolem a řekl tajemným hla­sem:

„Poslechni, pane, toho starce! U těch křesťanů je cosi divného… Jejich božství jim dává lehkou smrt, ale může být mstivé.“

Nato řekl Nero zhurta:

„Nepořádám her já. To Tigellinus!“

„Tak jest! To já!“ odpověděl Tigellinus, který zaslechl Caesarovu odpověď. „To já, a ti všichni křesťanští bohové jsou mi k smíchu. Vestinus, pane, to je měchýř nafouklý pověrami a ten bojovný Řek je hotov zemřít strachem při pohledu na krev kvočny, rozčepýřené při obraně kuřat.“

„Nu, dobrá!“ řekl Nero. „Ale poruč od této chvíle, aby křesťanům byly vyřezány jazyky nebo zaklížena ústa.“

„Zaklíží jim je oheň, ó, božský!“

„Běda mi!“ zaúpěl Chilon.

Ale Caesar, jemuž Tigellinovo sebevědomí dodalo odvahy, dal se do smíchu a pravil, ukazuje na starého Řeka:

„Podívejte se, jak vypadá potomek Achillův!“

Opravdu, Chilon vypadal hrozně. Zbytky vlasů hlavě úplně mu zbělely, ve tváři ztuhl mu výraz jakéhosi nesmírného nepokoje, úzkosti a sklíčenosti. Chvílemi také vypadal jako zmámený a jen zpola při vědomí. Často neodpovídal na otázky, občas opět upadal ve hněv a stával se do té míry drzým, že Augustiani raději ho nepopouzeli. Taková chvíle přišla na něho i teď.

„Dělejte si se mnou, co chcete, ale já na hry již nikdy nepůjdu!“ zvolal zoufale, tluče prsty o sebe.

Nero se na něho chvíli zadíval, a obrátiv se k Tigellinovi, řekl:

„Postaráš se, aby tento stoik byl v zahradách blízko mne! Rád bych viděl, jaký dojem na něho udělají naše pochodně.“

Chilon však se zalekl hrozby, zachvívající se v hlase Caesaro­vě.

„Pane,“ řekl, „nic nespatřím, protože v noci nevidím.“

Ale Caesar odpověděl se strašlivým úsměvem:

„Noc bude jasná jako den.“

Pak se obrátil k ostatním Augustianům, s nimiž začal rozmlouvati o dostizích, které hodlal uspořádati ke konci her.

K Chilonovi přistoupil Petronius, a zaťukav mu na rameno, řekl:

„Což jsem ti to neříkal? Nevydržíš!“

Ten pak odpověděl:

„Rád bych se zpil…“

A natáhl třesoucí se ruku po crateru[508](#footnote-19288-508) s vínem, ale nemohl ho pozvednouti až k ústům; což vida Vestinus, vzal mu číši a potom, přisunuv se blízko, tázal se s tváří zvědavou a polekanou:

„Což tě pronásledují Furie? Co…?“

Stařec se na něho díval nějakou dobu s otevřenými ústy, jako by nebyl rozuměl otázce, a jal se pomžikávati očima.

Ale Vestinus opakoval:

„Pronásledují tě Furie?“

„Nikoli,“ odvětil Chilon, „ale přede mnou je noc.“

„Jakže? Noc…? Bohové, smilujtež se nad tebou! Jakže? Noc?“

„Noc hrůzyplná a neproniknutelná, ve které se cosi hýbe a ke mně se blíží. Ale nevím, co to je, a bojím se.“

„Vždycky jsem byl jist, že to jsou kouzelníci. Nemáš ve snu nějakých vidění?“

„Ne, protože usnout nemohu. Nemyslil jsem si, že budou tolik potrestáni.“

„Je ti jich líto?“

„K čemu proléváte tolik krve? Slyšel jsi, co říkal ten z kříže? Běda nám!“

„Slyšel,“ tiše odpověděl Vestinus. „Ale to jsou žháři.“

„Není to pravda!“

„A nepřátelé lidského pokolení.“

„Není to pravda!“

„A traviči vod.“

„Není to pravda!“

„A vrahové dětí…“

„Není to pravda!“

„Jakže?“ tázal se s údivem Vestinus. „Ty sám jsi to říkal a vydával je do rukou Tigellinových!“

„Proto také mne obklopila noc a smrt se ke mně blíží… Někdy se mi zdá, že jsem již nebožtíkem a vy také.“

„Nikoli, to oni zemrou, my však jsme živi. Ale pověz mi: Co ti lidé vidí, umírajíce?“

„Krista…“

„Je to jejich bůh? Je to mocný bůh?“

Ale Chilon odpověděl rovněž otázkou:

„Jaké to pochodně mají hořeti v zahradě? Slyšel jsi, co řekl Cae­sar?“

„Slyšel a vím o tom. Takovým se říká sarmentitii a semaxii… Obléknou je do bolestných tunik, nasáklých pryskyřicí, přiváží je ke sloupům a zapálí pod nimi… Jen aby jejich Bůh neseslal na město nějakých pohrom…! Semaxii! To jsou strašlivá muka!“

„To je mně milejší, protože nebude krve,“ odpověděl Chilon. „Poruč otrokovi, aby mi podal crater k ústům. Chci pít, ale rozlévám víno, protože se mi stářím třese ruka…“

Ostatní také hovořili v té chvíli o křesťanech. Starý Domitius Afer si z nich tropil smích.

„Je jich takové množství,“ řekl, „že by mohli rozpoutat domácí válku, a vy se pamatujete, že byly obavy, nebudou-li se chtít brániti. Ale oni umírají jako ovce.“

„Jen ať se pokusí jinak!“ řekl Tigellinus.

Nato se ozval Petronius:

„Mýlíte se. Oni se brání!“

„Jakým způsobem?“

„Trpělivostí.“

„Toť nový způsob!“

„Zajisté. Ale můžeme říci, že umírají jako obyčejní zločinci? Nikoli! Umírají, jako by zločinci byli ti, kteří je odsuzují k smrti, to jest my a celý římský lid!“

„Jaké to žvasty!“ zvolal Tigellinus.

_„Hic abdera!“_[509](#footnote-19288-509) odpověděl Petronius.

Ostatní však překvapeni trefností jeho poznámky, začali se dívati na sebe v údivu a opakovati:

„Pravda! V jejich smrti jest cosi zvláštního a neobyčejného!“

„Říkám vám, že vidí své božství!“ zvolal Vestinus se strany.

Tehdy se několik Augustianů obrátillo k Chilonovi:

„Hej, starý, ty je dobře znáš! Pověz nám, co vidí!“

A Řek vyplil víno na tuniku a odvětil:

„Zmrtvýchvstání…!“

A začal se třásti tak, že hosté sedící blíže propukli v smích.

[507](#footnote-19288-507-backlink) Nevinná těla.

[508](#footnote-19288-508-backlink) Pohár, případně nádoba, ve které se mísilo víno s vodou.

[509](#footnote-19288-509-backlink) Příslovečná slova, znamenající: Hle, nejhloupější z hloupých!
