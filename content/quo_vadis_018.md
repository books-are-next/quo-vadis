---
title: XIV
---

Několik následujících dní Chilon nikde se neukazoval. Vinitius, který od té doby, co zvěděl od Akté, že jej Lygie milovala, stokrát více toužil po tom, aby ji vypátral, započal hledání na vlastní vrub, nechtěje a přitom ani nemoha odebrati se k Caesarovi, pohrouženému v obavy o zdraví malé Augusty.

Nepomohly ani oběti, dávané ve chrámech, modlitby a zbožné sliby stejně jako lékařské umění a všeliké kouzelnické prostředky, jakých se v krajnosti chytávali. Za týden dítě zemřelo. Smutek se snesl na dvůr i Řím. Caesar, který při narození dítěte šílel radostí, teď šílel zoufalstvím, a zavřev se do svého pokoje, dva dny nepřijal pokrmu, a přesto, že se to v paláci hemžilo senátory a Augustiany, kteří spěchali s projevy lítosti a soucitu, nechtěl viděti nikoho. Senát sešel se k mimořádné schůzi, na které bylo zesnulé dítě prohlášeno za bohyni; usneseno, že jí bude vystavěn chrám a zřízen zvláštní kněz pro něj. Také přinášeny v jiných chrámech nové oběti k poctě zemřelé, odlévány její sochy z drahých kovů a pohřeb byl jedinou velikolepou slavností, na které se lid obdivoval nemírným projevům žalu, jaké vycházely od Caesara, plakal spolu s ním, natahoval ruce po darech a především bavil se nezvyklou podívanou.

Petronius byl znepokojen tou smrtí. Bylo již známo po celém Římě, že Poppaea ji přičítá kouzlům. Opakovali to po ní i lékaři, kteří tím způsobem mohli omluviti zbytečnost svého úsilí, i kněží, jejichž oběti ukázaly se marnými, i zaříkávači, kteří se třásli o svůj život, i lid. Petronius byl nyní rád, že Lygie prchla; poněvadž však nepřál Aulům zlého a přál dobrého i sobě i Vinitiovi, odebral se, když byl odstraněn cypřiš, vetknutý na znamení smutku před Palatin, ku přijetí, přichystanému senátorům a Augustianům, aby se přesvědčil, pokud Nero popřál sluchu zprávám o kouzlech, a aby zabránil následkům, které by z toho mohly vzejíti.

Tušil také, znaje Nerona, že ten, byť i v kouzla nevěřil, bude se tvářiti, že věří, a to z té příčiny, aby oklamal vlastní bolest, i proto, aby se pomstil na komkoliv, a konečně, aby předešel domněnkám, že bohové jej začínají trestati za zločiny. Petronius nebyl toho mínění, že by Caesar mohl dokonce dítě milovati opravdově a hluboce, ačkoliv je miloval ohnivě; byl si však jist, že bude bolest přepínati. A vskutku, nemýlil se. Nero naslouchal útěchám senátorů a rytířů s tváří kamennou, s očima upřenýma na jeden bod, i bylo patrno, že trpí-li opravdu, myslí zároveň i na to, jaký dojem činí jeho bolest na přítomné, a přitom dělá ze sebe Niobe[256](#footnote-19288-256) a pořádá představení otcovského žalu, jak by je pořádal komediant na divadle. Ani nedovedl kromě toho setrvati v zamlklé a jako zkamenělé bolesti, neboť chvílemi činil posunky, jako by si hlavu posypával prachem země, chvílemi hlasitě bědoval; spatřiv pak Petronia, trhl sebou a počal volati tragickým hlasem tak, aby jej mohli všichni slyšeti:

„Eheu…! I tys vinen její smrtí! Na tvoji právě radu vstoupil do těchto zdí zloduch, který jediným pohledem vysál život z jejích prsou… Běda mi! Kéž by raději oči mé nehleděly na světlo Heliovo…! Běda mi! Eheu, eheu…!“

A stále stupňuje hlas, přešel v zoufalý skřek, ale Petronius v téže chvíli byl odhodlán vsaditi všecko na jeden vrh kostek, a proto, natáhnuv ruku, rychle strhl hedvábný šátek, který stále nosil Nero na krku, a vložil mu jej na ústa.

„Pane,“ řekl s vážností. „Sežehni ohněm Řím i svět z bolesti, ale zachovej nám svůj hlas!“

Užasli přítomní, užasl na okamžik sám Nero, jediný jen Petronius zůstal nevzrušen. Věděl příliš dobře, co dělá. Pamatoval se přece, že Terpnos a Diodoros měli prostě rozkaz, aby Caesarovi ucpávali ústa, kdyby příliš zvyšuje svůj hlas, vydával jej v nebezpečí jakékoliv.

„Caesare,“ pokračoval s touž vážností a smutkem, „byli jsme postiženi nezměrnou ztrátou. Ať nám zůstane aspoň tento poklad útěchy!“

Tvář Neronova se zachvěla a za chvíli mu z očí vytryskly slzy; pojednou opřel ruce o ramena Petroniova, a položiv hlavu na jeho prsa, jal se opakovati se vzlykotem:

„Ty jediný jsi toho byl pamětliv, ty jediný, Petronie, ty jediný!“

Tigellinus zežloutl závistí – Petronius pak řekl:

„Jeď do Antia! Tam přišla ona na svět, tam se na tebe snesla radost, tam se snese i zkonejšení! Kéž mořský vzduch osvěží tvé božské hrdlo, kéž tvá hruď si oddychne slanou vlhkostí! My věrní všude budeme tebe následovati, a až tvoji bolest budeme mírniti přátelstvím, ty nás zkonejšíš písní.“

„Ano!“ žalostně odvětil Nero. „Napíši hymnus na její počest a složím k němu hudbu.“

„A pak vyhledáš teplé slunce v Bajích.“

„A pak zapomenutí v Řecku.“

„Ve vlasti poesie a písně!“

A kamenná, chmurná nálada postupně se ztrácela, jako se ztrácejí mračna, zahalující slunce, zato však započala rozmluva, ještě plná smutku, jak se zdálo, ale také plná plánů do budoucnosti, které se týkaly cest, uměleckých produkcí, a dokonce i slavností, jakých vyžadoval ohlášený příchod Tiridata, krále Arménie. Tigellinus pokoušel se ještě sice zmíniti se o kouzlech, ale Petronius, bezpečen již, že má vyhráno, uchytil se výzvy.

„Tigelline,“ pravil, „máš za to, že kouzla mohou škoditi bohům?“

„Sám Caesar o nich mluvil!“ odpověděl dvořan.

„Bolest mluvila, ne Caesar! Leč co soudíš o tom ty?“

„Bohové jsou příliš silni, aby mohli podléhati čarám.“

„Chtěl bys snad popírati božskost Caesarovi a jeho rodině?“

„Peractum est!“ zabručel vedle stojící Eprius Marcellus, opakuje křik, jaký vydával lid, když v aréně byl gladiátor ihned tak zraněn, že nepotřeboval, aby byl doražen.

Tigellinus potlačil v sobě hněv. Mezi ním a Petroniem odedávna trvala řevnivost vůči Neronovi a Tigellinus měl tu převahu, že se Nero méně, či vlastně nic před ním neostýchal, kdežto Petronius až dosud, kdykoliv se setkali, podmaňoval si jej rozumem a bystrozrakem.

Tak se stalo i nyní. Tigellinus zmlkl a jen si do paměti zapisoval senátory a rytíře, kteří ve chvíli, kdy Petronius ustoupil do pozadí sálu, hned jej obklopili, domnívajíce se, že po tom, co se stalo, bude najisto prvním milcem Caesarovým.

Petronius pak, vyšed z paláce, odebral se k Vinitiovi, a pověděv mu o příhodě s Caesarem a Tigellinem, řekl:

„Nejen jsem odvrátil nebezpečí od Aula Plautia i Pomponie a zároveň i od nás obou, nýbrž i od Lygie, po které nebude pátráno, byť i jen proto, že jsem domluvil té rudobradé opici, aby odjela do Antia a tamodtud buď do Neapole, nebo do Bají. A pojede, poněvadž se v Římě až dosud neodvážil veřejně vystoupiti v divadle, a já vím, že má odedávna v úmyslu vystoupiti v Neapoli. Potom blouzní o Řecku, kde by rád zpíval ve všech významnějších městech, a pak se všemi věnci, které mu věnují ‚Graeculi‘[257](#footnote-19288-257), chce uspořádati vítězoslavný vjezd do Říma. Po tu dobu budeme moci Lygii volně hledati a bezpečně ji ukrýti. Nu, což? Nebyl zde dosud náš šlechetný filosof?“

„Tvůj šlechetný filosof je podvodník. Nikoli, nebyl zde, neukázal se a již se neukáže!“

„Já však mám lepší mínění ne-li o jeho poctivosti, tedy o jeho rozumu. Pustil již jednou žilou tvému měšci a přijde, třebas i jen proto, aby mu pustil žilou po druhé.“

„Ať se má na pozoru, abych mu nepustil žilou já!“

„Nečiň toho! Měj s ním trpělivost, dokud se důvodně nepřesvědčíš o jeho podvodnictví. Nedávej mu již peněz, zato však mu slib štědrou odměnu, přinese-li ti spolehlivou zprávu. Podnikáš také něco na vlastní vrub?“

„Dva moji osvobozenci Nimfidius a Demas pátrají po ní v čele šedesáti lidí. Ten z otroků, kdo ji vypátrá, má slíbenou svobodu. Rozeslal jsem kromě toho zvláštní posly na všecky cesty vedoucí z Říma, aby se vyptávali v hospodách po Lygovi a dívce. Sám probíhám městem dnem nocí, spoléhaje na šťastnou náhodu.“

„Ať zvíš cokoliv, dej mi věděti, protože musím jeti do Antia.“

„Dobrá!“

„A řekneš-li si kteréhokoliv rána, probudiv se, že jedna dívka nestojí za to, aby ses mučil a vynakládal kvůli ní tolik úsilí, přijeď do Antia. Tam nebude nouze ani o ženy, ani o rozkoše.“

Vinitius počal se procházeti rychlými kroky, Petronius díval se nějakou dobu za ním, až konečně řekl:

„Rci mi upřímně, ne jako horkokrevný člověk, jenž si cosi vemlouvá a sám sebe štve, ale jako rozvážlivec, jenž odpovídá příteli: Jde-li přece jen stále o tu Lygii?“

Vinitius na chvíli se zastavil a pohlédl na Petronia tak, jako by ho dříve nebyl viděl, pak opět začal choditi. Bylo patrno, že potlačuje v sobě výbuch. Konečně z očí, u vědomí vlastní bezmocnosti, žalem, hněvem a nepřekonatelným steskem vytryskly mu dvě slzy, které přesvědčivěji promluvily k Petroniovi nežli nejvýmluvnější slova.

Zamysliv se tedy na chvíli, Petronius řekl:

„Svět spočívá na ramenou nikoli Atlanta, nýbrž ženy a ta si jím někdy pohrává jako míčem.“

„Ano!“ řekl Vinitius.

A začali se loučiti. Ale v tom okamžiku ohlašoval otrok, že Chilon Chilonides čeká v předsíňce a prosí, aby mohl býti předpuštěn před pánovu tvář.

Vinitius dal jej předpustiti ihned, Petronius pak pravil:

„Nuže, neříkal jsem ti? U Herkula, zachovej pouze klid! Jinak ovládne on tebe, ne ty jej!“

„Pozdrav a čest šlechetnému tribunovi vojska a tobě, pane!“ řekl Chilon vcházeje. „Kéž vaše štěstí se vyrovná vaší slávě a ta sláva kéž proběhne celým světem od sloupů Herkulových až po hranice Arsakovců[258](#footnote-19288-258)!“

„Buď vítán, zákonodárce ctnosti a moudrosti!“ odpověděl Petro­nius.

Ale Vinitius ptal se s líčeným klidem:

„Co přinášíš?“

„Při prvním setkání jsem ti přinesl naději, pane, tentokrát přináším jistotu, že dívka bude opět nalezena.“

„To znamená, že jsi ji dosud nenalezl?“

„Ne, pane, zato však jsem nalezl, co znamená obrazec, který ti nakreslila. Vím, kdo jsou ti lidé, kteří ji odvlekli, a vím, u kterých vyznavačů božství a jakého božství sluší ji hledat.“

Vinitius chtěl rychle vstáti z křesla, na němž seděl, ale Petronius mu položil ruku na rameno, a obraceje se k Chilonovi, řekl:

„Pokračuj!“

„Jsi tím naprosto jist, pane, že ti dívka nakreslila rybu do písku?“

„Tak jest!“ vybuchlo to z Vinitia.

„Nuže, pak je křesťanka a odvlekli ji křesťané!“

Nastala chvíle mlčení.

„Slyš, Chilone!“ řekl konečně Petronius. „Můj příbuzný ti určil za vypátrání dívky značné množství peněz, ale neméně značné množství ran důtkami, máš-li v úmyslu jej podváděti. V prvé případnosti koupíš si ne jednoho, nýbrž tři scriby, ve druhé nestačí na hojivou mast ani filosofie všech sedmi mudrců i s tvou vlastní dohromady!“

„Dívka je křesťanka, pane!“ zvolal Řek.

„Rozvaž si to, Chilone! Nejsi hloupý člověk! Víme, že Junie Silana společně s Calvií Crispinillou obvinily Pomponii Grecinu, že vyznává křesťanskou pověru, ale víme také, že domácí soud ji zprostil toho obvinění. Chtěl bys je nyní vznésti ty? Chtěl bys nám namluviti, že Pomponie a s ní i Lygie mohou náležeti k nepřátelům lidského rodu, ke travičům studní a fontán, ke ctitelům oslí hlavy, k lidem, kteří vraždí děti a oddávají se nejohavnějším neřestem? Uvaž, Chilone, zdali ta these, kterou nám prohlašuješ, neodrazí se jako antithese na tvém hřbetě!“

Chilon rozpřáhl ruce na znamení, že není to jeho vinou, načež řekl:

„Pane, vyslov řecky tuto větu: Ježíš Kristus, Syn Boha, Spasitel!“

„Dobrá! Nuže vyslovím… Co z toho?“

„A nyní vezmi první písmeno každého z těchto slov a dej je k sobě, aby utvořila jedno slovo!“

„Ryba!“ pravil s údivem Petronius.

„Hle, proč se ryba stala heslem křesťanů!“ odpověděl Chilon s hrdostí.

Nastala chvíle mlčení. Ve vývodech Řekových bylo však cosi tak překvapujícího, že nikdo z přátel nemohl odolati úžasu.

„Vinitie,“ ptal se Petronius, „nemýlíš se a nakreslila ti Lygie opravdu rybu?“

„U všech pozemských bohů, člověk by se z toho zbláznil!“ zvolal podrážděně mladý člověk. „Kdyby mně byla nakreslila ptáka, řekl bych, že ptáka!“

„Je tedy křesťanka!“ opakoval Chilon.

„To znamená,“ řekl Petronius, „že Pomponie a Lygie otravují studně, vraždí děti, schytané na ulici, a oddávají se neřestem! Hlouposti!! Ty, Vinitie, byl jsi déle v jejich domě, já jen krátce, ale dosti znám Aula i Pomponii, dokonce znám dosti Lygii, abych prohlásil: je to padoušství a hloupost!! Je-li ryba heslem křesťanů, což konečně bylo by těžké popírati, a jsou-li obě ženy křesťankami, nuže, u Proserpiny[259](#footnote-19288-259), nejsou křesťané tím, za co je pokládáme!“

„Mluvíš jako Sokrates, pane!“ odpověděl Chilon. „Kdo kdy zkoumal křesťany? Kdo poznal jejich učení? Když jsem před třemi lety putoval z Neapole sem do Říma (ó, proč jsem tam nezůstal!), připojil se ke mně člověk, lékař jménem Glaukos, o němž se říkalo, že byl křesťan, ale přesto jsem se přesvědčil, že to byl dobrý a počestný člověk.“

„Nedověděl ses teď od onoho počestného člověka, co znamená ryba?“

„Bohužel nikoli, pane! Na cestě v jedné hospodě bodl kdosi šlechetného starce nožem a jeho žena i dítě byly odvlečeny obchodníky s otroky, já pak jsem při jejich obraně přišel o tyto dva prsty zde. Ale u křesťanů není, jak se tvrdí, nouze o zázraky, a tak doufám, že mi zase narostou.“

„Jakže? Ty ses stal křesťanem?“

„Od včerejška, pane, od včerejška! Udělala mne jím ta ryba. Hleď, jaká je v ní síla! A za několik dní budu nejhorlivějším z horlivých, aby mne připustili ke všem svým tajemstvím, a až mne připustí ke všem tajemstvím, zvím, kde se skrývá dívka. Pak snad se mně mé křesťanství lépe vyplatí nežli má filosofie. Také jsem učinil Merkurovi[260](#footnote-19288-260) slib, že pomůže-li mi při hledání dívky, obětuji mu dvě jalovičky stejných let a stejné míry, a těm dám ozlatit rohy.“

„Nuže, tvé včerejší křesťanství a tvá dřívější filosofie ti dovoluje, abys věřil v Merkura?“

„Věřím vždycky v to, v co věřit je mi nutno; to jest má filosofie, která zvláště Merkurovi půjde k duhu. Na neštěstí, vy víte, ctihodní pánové, jaký je to podezíravý bůh. Nedůvěřuje ani slibům neposkvrně­ných filosofů a snad by raději chtěl dostat napřed jalovičky, ale prozatím je to obrovské vydání. Není každý Senekou a já nejsem s to. Kdyby však šlechetný Vinitius na účet onoho obnosu, který mi slíbil… chtěl nějakou maličkost…“

„Ani obolus, Chilone!“ řekl Petronius. „Ani obolus! Štědrost Vinitiova překoná tvé naděje, ale teprve pak, až bude Lygie vypátrána, to jest, až nám zjistíš její úkryt. Merkur ti musí poshověti s těmi dvěmi jalovičkami, ačkoliv se mu nedivím, že k tomu nemá chuti, a poznávám v tom jeho rozum.“

„Poslyšte mne, ctihodní pánové! Odhalení, jaké jsem učinil, jest veliké, neboť přesto, že jsem dosud dívky nevypátral, našel jsem cestu, na které je nutno ji hledat. Hle, rozeslali jste osvobozence a otroky po celém městě i na provincii, ale zdaž některý dal vám nějakou zprávu? Ne! Já jediný jsem dal. A řeknu vám více. Mezi vašimi otroky mohou být křesťané, o kterých nevíte, protože se ta pověrečná víra rozšířila již všude, a ti, místo aby vám pomáhali, vás zradí. Dokonce je zle, že mne otroci tuto vidí, a proto, šlechetný Petronie, ulož Eunike mlčení, a ty, stejně šlechetný Vinitie, rozhlas, že ti prodávám mast, která zaručuje vítězství koním, co jsou jí namazáni… Já jediný budu pátrat, já jediný opět najdu uprchlíky, vy pak mně důvěřujte a vězte, že ať již bych dostal cokoliv předem, bude mi to jen povzbuzením, jelikož se vždycky naději větší odměny a tím větší budu mít jistotu, že ta slíbená odměna mne nemine. Ach, ano! Jako filosof zhrdám penězi, ačkoliv jimi nezhrdá ani Seneka, ani dokonce Musonius nebo Cornutus, kteří přece jen nepřišli o prsty při obraně nikoho a kteří sami mohou psát a odkázat svá jména potomstvu. Ale kromě otroka, jejž si hodlám koupit, a kromě Merkura, jemuž jsem slíbil jalovičky (a vy víte, jak dobytek podražil!) – samo pátrání má vzápětí mnoho výdejů. Jen slyšte trpělivě! Nuže, za těch několik dní udělaly se mi na nohou boláky od samého chození. Zašel jsem si nejednou do vinárny, abych si popovídal s lidmi, k pekařům, k řezníkům, ku prodavačům oleje a k rybářům. Proběhal jsem všecky ulice a zákoutí; byl jsem ve skrýších uprchlých otroků; prohrál jsem ke stu asům[261](#footnote-19288-261) ve hře mora; byl jsem v prádelnách, sušírnách a veřejných kuchyních, viděl jsem mezkaře a sochaře; viděl jsem lidi, kteří léčí nemoci měchýře a trhají zuby, dal jsem se do rozprávky s překupníky fíků, byl jsem na hřbitovech – víte k čemu? Abych všude kreslil rybu, díval se lidem do očí a naslouchal, co řeknou tomu obrazci. Dlouhou dobu jsem nemohl vyzkoumat ničeho, až jsem jednou zahlédl starého otroka u fontány, který čerpal vodu do věder a plakal. Přiblíživ se k němu, ptal jsem se ho po příčině slzí. Na to, když jsme si sedli na stupně fontány, odvětil mi, že celý život střádal sestercii k sestercii, aby vykoupil milovaného syna, ale jeho pán, jakýsi Pansa, když spatřil peníze, odňal mu je a syna si podržel v otroctví nadále. ‚A tak tedy pláči,‘ – mluvil stařec – ‚protože, třebas si opakuji: Děj se vůle boží! – nemohu se, bídný hříšník, zdržeti slz.‘ Tehdy, jako bych byl ponuknut předtuchou, namočil jsem prst do vědra a nakreslil mu rybu, on pak odvětil: ‚Také já chovám naději v Krista.‘ A já jsem se ptal: ‚Poznal jsi mne po obrazci?‘ On pak řekl: ‚Tak jest, a pokoj budiž s tebou!‘ A tu jsem mu sáhl na kobylku a ten poctivec vyklopil všecko. Jeho pán, onen Pansa, sám je osvobozencem velikého Pansy a dodává kámen po Tiberu do Říma, kterýžto kámen otroci a námezdní lidé vykládají z vorů a nosí k domům, které se stavějí, v noci, aby ve dne nepřekáželi ruchu na ulicích. Pracuje mezi nimi mnoho křesťanů i jeho syn, ale poněvadž je to práce nad lidské síly, chtěl jej vykoupit. Ale Pansa si raději nechal peníze i otroka. Takto vypravuje, dal se opět do pláče, já pak jsem s jeho slzami spojil své, což mi přicházelo snadným, jelikož mám dobré srdce a píchání v nohou, které jsem si uhnal přílišnou chůzí. Začal jsem také přitom naříkat, že přišed před několika dny z Neapole, neznám nikoho z bratří, nevím, kde se scházejí, abych se modlil s nimi společně. Byl překvapen, že mi křesťané z Neapole nedali listů na římské bratry, ale já jsem mu řekl, že cestou byly mi ukradeny. Tehdy mi pravil, abych přišel v noci k řece, on že mne s bratry seznámí, ti pak že mne dovedou do modlitebny a ke starším, kteří spravují obec křesťanskou. Uslyšev to, zaradoval jsem se tak, že jsem mu dal obnos, potřebný k vykoupení synovu, v té naději, že velikomyslný Vinitius mi jej vrátí dvojnásob…“

„Chilone,“ přerušil jej Petronius, „ve tvém vypravování pluje lež na povrchu pravdy jako olej na vodě. Přinesl jsi zprávy důležité, nepopírám toho. Tvrdím dokonce, že na cestě k vypátrání Lygie byl učiněn veliký krok, ale neomasťuj svých novin lží. Jak se jmenuje onen stařec, od něhož ses dověděl, že se křesťané poznávají prostřednictvím zobrazené ryby?“

„Euritius, pane. Ubohý, nešťastný stařec! Připomenul mi Glauka lékaře, kterého jsem bránil proti zbojníkům, a tím hlavně mne dojal.“

„Věřím, že jsi ho poznal a že dovedeš využíti té známosti, ale peněz jsi mu nedal. Nedal jsi mu ani asa, rozumíš! Nedal jsi ničeho!“

„Ale pomohl jsem mu nosit vědra a o jeho synovi jsem mluvil s nejživějším soucitem. Ano, pane, co se může utajit před pronikavým zrakem Petroniovým? Nuže, nedal jsem mu peněz či vlastně dal jsem mu je, ale jen v duchu, obrazně, a to, kdyby byl opravdovým filosofem, mělo by mu stačit… Dal jsem je proto, že jsem pokládal takové jednání za nezbytné a užitečné, neboť uvaž jen, pane, jak by mi rázem naklonil všecky křesťany, jak zjednal by k nim přístupu a jakou by vzbudil v nich důvěru!“

„Pravda,“ řekl Petronius, „a měl jsi tak udělati.“

„Právě proto sem přicházím, abych to mohl udělat.“

Petronius obrátil se k Vinitiovi:

„Dej mu odpočítati pět tisíc sestercií, ale v duchu, obrazně…“

Ale Vinitius pravil:

„Dám ti služebníka, jenž ponese nutnou sumu, ty pak řekneš Euritiovi, že služebník je tvým otrokem, a vysázíš starci peníze před ním. Poněvadž jsi však přinesl důležitou zprávu, dostaneš zrovna tolik pro sebe. Přijď si pro služebníka i pro peníze dnes večer!“

„Hle, pravý Caesar!“ řekl Chilon. „Dovolíš, pane, abych ti věnoval své dílo, ale dovolíš také, že dnes večer přijdu jen pro peníze, neboť Euritius mi řekl, že byly vyloženy již všecky vory a že nové připlují z Ostie[262](#footnote-19288-262) teprve za několik dní. Pokoj budiž s vámi! Tak se loučí křesťané mezi sebou… Koupím si otrokyni, totiž chtěl jsem říci: otro­ka. Ryby se chytnou na udici a křesťané na rybu. _Pax vobiscum!_[263](#footnote-19288-263) _Pax…! Pax…! Pax…!“_

[256](#footnote-19288-256-backlink) V řeckém bájesloví choť thébského krále Amfióna, jejíž všechny děti byly povražděny a Nioba se hořem proměnila v kámen.

[257](#footnote-19288-257-backlink) Zdrobnělé jméno Graeci, tedy Řekové.

[258](#footnote-19288-258-backlink) Potomci starobylého parthského krále Arsaka ze 3. st. př. n. l.

[259](#footnote-19288-259-backlink) Bohyně podsvětí.

[260](#footnote-19288-260-backlink) Bůh obchodu, posel bohů, patron poutníků a zlodějů, průvodce duší zemřelých po podsvětí.

[261](#footnote-19288-261-backlink) As – starořímský peníz.

[262](#footnote-19288-262-backlink) Starořímský přístav nedaleko Říma.

[263](#footnote-19288-263-backlink) Pokoj s vámi.
