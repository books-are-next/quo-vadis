---
title: LXXIV
---

Petronius opravdu se nemýlil. Za dva dni nato poslal mladý Nerva, jenž mu byl vždy nakloněn a oddán, svého osvobozence do Kum se zprávami o všem, co se dělo na dvoře Caesarově.

O zkáze Petroniově bylo již rozhodnuto. Nazítří večer bylo v úmyslu poslati k němu centuriona s rozkazem, aby se zdržel v Kumách a čekal tam na další pokyny. Následující posel, vypravený o několik dní později, měl přinésti rozsudek smrti.

Petronius vyslechl zprávy osvobozencovy s nerušeným klidem, načež řekl:

„Odneseš svému pánovi jednu z mých váz, která ti bude vydána, nežli nastoupíš cestu. Vyřiď mu také ode mne, že mu z té duše děkuji, poněvadž tímto způsobem budu moci rozsudku předejíti.“

A náhle se dal do smíchu jako člověk, jenž připadnuv na znamenitou myšlenku, těší se předem na její provedení.

A ještě téhož večera rozběhli se jeho otroci, zvouce všechny, v Kumách dlící Augustiany a všecky Augustianky na hostinu do nádherného letohrádku arbitra elegance.

On sám psal v odpoledních hodinách v knihovně, pak vzal koupel, po které rozkázal vestiplicím, aby jej oblékly, a lepý, bohatě oblečen, podobaje se bohům, zašel do triclinia, aby okem znalce shlédl přípravy, potom do zahrad, kde jinoši a mladé Řekyně z ostrovů pletli věnce z růží k večerní hostině.

Na jeho tváři nebylo pozorovati nejmenšího strádání. Služební lidé poznali, že hostina bude čímsi neobyčejným, již i z toho, že poručil, aby se dostalo nevšední odměny těm, s nimiž byl spokojen, kdežto lehké zmrskání všem, jejichž práce nehověla jeho vkusu nebo kteří ještě dříve si zasloužili potupy a trestu. Uložil, aby kytaristům a zpěvákům bylo předem štědře zaplaceno, nakonec pak, posadiv se v zahradě pod buk, jehož listím se prodíraly sluneční paprsky, zpestřujíce zemi jasnými skvrnami, dal si obeslati Eunike.

Přišla oděna bíle, s haluzkou myrty ve vlasech, rozkošná jako Charitka, on pak ji posadil vedle sebe, a lehce se dotknuv prsty jejích skrání, začal se na ni dívati s takovým roztoužením, s jakým se znalec dívá na božskou sochu, která vyšla pod mistrovým dlátem.

„Eunike,“ řekl k ní, „víš-li, že již dávno nejsi otrokyní?“

A ona zvedla k němu své klidné, jako nebe modré oči a začala popírati vrtěním hlavy.

„Jsem jí stále, pane,“ odvětila.

„Ale snad nevíš,“ pokračoval Petronius, „že tento letohrádek i tito otroci, kteří nám vijí věnce, i vše, co v něm jest, i pole i stáda náležejí ode dneška tobě.“

Eunike uslyševši to, poposedla náhle od něho a tázala se hlasem, v němž se ozval náhlý nepokoj:

„Proč mi to říkáš, pane?“

Potom se opět přiblížila a začala se na něho dívati, pomžikávajíc v úzkostech. Za chvíli její tvář zbledla jako plátno, on pak stále se usmíval a konečně řekl jediné jen slovo:

„Ano!“

Nastala chvíle mlčení, jen lehký vánek hýbal listím buku.

Petronius mohl se opravdu domnívati, že má před sebou sochu, vytesanou z bílého mramoru.

„Eunike,“ pravil, „chci zemříti klidně!“

A dívka, pohlédnuvši na něho s přebolestným úsměvem, zašeptala:

„Poslouchám, pane.“

K večeru hosté, kteří již nejednou trávili na hostinách u Petronia a věděli, že proti nim i hostiny Caesarovy připadají nudnými a barbarskými, začali se scházeti houfně, nikoho však ani zdaleka nenapadlo, že by to mělo býti „symposion“[^521] poslední. Mnozí sice věděli, že se nad uhlazeným arbitrem vznášejí mraky nemilosti Caesarovy, ale to se přihodilo již tolikrát a Petronius je tolikrát dovedl rozehnati nějakým jediným obratným jednáním nebo jediným odvážným slovem, že opravdu nikdo ani netušil, že by mu mělo hroziti vážné nebezpečí. Jeho veselá tvář a obvyklý nenucený úsměv utvrdily všecky v tomto mínění najisto. Krásná Eunike, které řekl, že chce zemříti klidně, a pro kterou každé jeho slovo bylo slovem téměř posvátným, měla v božských tazích úplný klid a jakési zvláštní lesky ve zraku, které bylo možno pokládati za radost. Ve dveřích triclinia kladli jinoši, mající vlasy ve zlatých síťkách, věnce z růží na hlavy příchozích, připomínajíce jim podle zvyku zároveň, aby překročili práh pravou nohou. Sálem se šířila lehká vůně fialek; světla hořela v různobarevných alexandrijských sklech. U lehátek stály řecké dívenky, jež měly voňavkami navlhčovati chodidla hostů. U stěn čekali kytaristé a zpěváci na znamení svého sbormistra.

Úprava tabule zářila přepychem, ale ten přepych nezarážel, nebyl nikomu nevhod a zdálo se, že vzkvétá sám sebou. Veselí a nenucenost proudily dvoranou s vůní fialek. Hosté vcházejíce sem, cítili, že se nad nimi nevznese donucení nebo hrozba, jak tomu bývalo u Caesara, kde bylo možno nedosti nadšené, nebo dokonce nedosti trefné pochvaly za zpěv nebo verše zaplatiti životem. Proto také při pohledu na světla, břečtanem ovinuté konvice na vína, uchovávaná v ledovém obkladě, i na vybraná jídla rozzářila se srdce besedníků. Hovory začaly bodře zníti, jako bzučí rej včel nad jabloní, obsypanou květem. Jen občas přerušoval je výbuch veselého smíchu, občas šum pochval, občas příliš hlasitý polibek, vtisknutý na bílé rameno.

Hosté popíjejíce víno, ulévali z pohárů po několika kapkách nesmrtelným bohům, aby sobě vyžádali jejich přízně a hostiteli zdaru. Nic nevadilo, že mnozí nevěřili v bohy; velel tak zvyk a pověrčivost. Petronius, leže vedle Eunike, rozprávěl o římských novinách, o nejnovějších rozvodech, o lásce, o milostných pletkách, o dostizích, o Spiculovi, který se poslední dobou proslavil v aréně, a o nejnovějších knihách, jaké se objevily u Atracta a Sosiů. Ulévaje po kapkách víno, říkal, že je ulévá pouze k poctě kyperské vládkyně, která je starší a větší nežli všichni bohové, jediná nesmrtelnou, stálou a panující.

Jeho řeč byla jako sluneční paprsek, který přes tu chvíli osvětluje jiný předmět, nebo jako letní vánek, jenž pohybuje kvítím v zahradě. Konečně pokynul na sbormistra, a na to znamení lehce zazněly kytary, mladé hlasy pak se ozvaly, doprovázejíce je. Potom tanečnice z Kosu, rodačky Eunike, začaly se míhati svými těly, růžovými pod průsvitnými závoji. Na konec egyptský hadač začal hostům předpovídati budoucnost podle pohybu duhových paprsků, uzavřených do křišťálové nádoby.

Ale když těch zábav měli již dosyta, Petronius nadzvedl se poněkud na svém syrském polštáři a řekl nenuceně:

„Přátelé, promiňte mi, že se na vás obrátím při hostině s prosbou! Nechť každý přijme ode mne darem pohár, ze kterého napřed ukropí trochu vína ku poctě bohů a na mé štěstí!“

Petroniovy číše leskly se zlatem, drahými kameny a mistrovskými řezbami, a tak přesto, že rozdávání dárků bylo v Římě zjevem obvyklým, naplnila se srdce besedníků radostí. Jedni mu začali děkovati a hlasitě jej velebiti; druzí říkali, že ani sám Joviš neuctil nikdy bohů podobným darem na Olympu; byli konečně i tací, kdo váhali, mají-li dar přijmouti – tak byly ty věci drahoceny nad obvyklou míru.

On pak pozdvihl myrrenskou číši, která leskem podobala se duze a byla prostě nesmírné ceny, načež řekl:

„A zde, hle, jest pohár, z něhož jsem ulil vína ku poctě kyperské vládkyně! Ať se ho od této chvíle nedotknou ničí ústa a ať žádné ruce neulejí z něho ku poctě jiné bohyně!“

A mrštil nádhernou číší o podlahu, která byla posypána liliovými květy šafránu, a když se roztříštila na drobné kousky, řekl, vida kolem udivené zraky:

„Drazí, veselte se, místo abyste měli býti udiveni! Stáří, nemo­houcnost – toť smutní společníci posledních let života! Ale dám vám dobrý příklad a dobrou radu: jest možno, podívejte se, nečekati na ně a dobrovolně odejíti, nežli přijdou, jako odcházím já.“

„Co chceš učiniti?“ ptalo se nepokojně několik hlasů.

„Chci se veseliti, pít víno, naslouchati hudbě, dívati se na tuto bytost božských tvarů, kterouž, hle, vidíte vedle mne, a pak usnouti s ověnčenou hlavou. Již jsem se rozloučil s Caesarem a chcete si vyslechnouti, co jsem mu napsal na rozloučenou?“

To praviv, vyňal zpod purpurového polštáře list a začal čísti, co následuje:

– Vím, Caesare, že netrpělivě čekáš na můj příchod a že tvé věrné srdce přítelovo touží po mně dnem i nocí. Vím, že bys mne zahrnul dary, svěřil mi praefekturu praetorie a rozkázal Tigellinovi, aby byl tím, k čemu jej stvořili bohové – dozorcem nad mezky na tvých statcích, jež jsi zdědil, otráviv Domitii. Odpusť mi však, neboť, hle, přísahám ti při hádu a v něm při stínu tvé matky, ženy, bratra a Seneky, že k tobě zavítati nemohu! Život je veliký poklad, můj drahý, já pak jsem dovedl z toho pokladu vybírati nejcennější skvosty; ale v životě jsou také věci, kterých již déle snésti nemohu. Ach, nedomnívej se, prosím, že jsem se dal zastrašiti tím, že jsi usmrtil matku a ženu bratra, že jsi vypálil Řím a do Erebu poslal všecky počestné lidi ve své říši! Nikoli, milý pravnuku Chronův! Smrt jest údělem lidského pokolení, od tebe pak jiných skutků nebylo možno se nadíti. Ale kaziti si sluch ještě celá léta tvým zpěvem, viděti tvé domitiovské tenké nohy, jak sebou házejí při pyrrhickém tanci[^522], naslouchati tvé hře, tvé deklamaci a tvým básním, ubohý poeto z předměstí – toť bylo nad mé síly a vyvolalo touhu po smrti. Řím si zacpává uši, naslouchaje ti, svět se ti směje a já se za tebe již déle rdíti nechci a nemohu. Cerberovo vytí, můj milý, byť se podobalo tvému zpěvu, bude mi méně protivným, protože jsem nikdy nebyl jeho přítelem a nejsem povinen, abych se styděl za jeho hlas. Buď zdráv, ale nezpívej; vraždi, ale nepiš veršů; otravuj, ale netanči; buď žhářem, ale nehrej na kytaru! To ti přeje a tu poslední přátelskou radu ti posílá Arbiter elegantiae. –

Besedníci strnuli zděšením, neboť věděli, že kdyby Nero pozbyl říše, byla by to pro něho rána méně krutá. Pochopili také, že člověk, jenž napsal takový list, musí zemříti, a kromě toho byli sami jati bledou bázní, že takovému listu naslouchali.

Ale Petronius dal se do takového upřímného a veselého smíchu, jako by šlo o nejnevinnější žert, načež zatékal očima po přítomných a ozval se:

„Veselte se a daleko od sebe zapuďte strach! Nikdo se nepotřebuje chlubiti, že ten list vyslechl, já pak se jím pochlubím leda Charonovi, až mne bude převážeti.“

Potom pokynul na Řeka lékaře a natáhl k němu ruku. Obratný Řek obvázal ji okamžitě zlatou páskou a přeřízl žílu na ohbí ruky. Krev vytryskla na polštář a zbrotila Eunike, která podepřevši hlavu Petroniovu, sklonila se nad ním a řekla:

„Pane, ty sis myslil, že tě opustím? Kdyby mně bohové chtěli dáti nesmrtelnost a Caesar vládu nad světem, ještě bych tě následovala.“

Petronius se usmál, poněkud se nadzvedl, ústy se dotkl jejích rtů a odpověděl:

„Následuj mne!“

Potom dodal:

„Ty jsi mne opravdu milovala, božská…!“

A ona natáhla k lékaři svoji růžovou ruku a za chvíli její krev začala splývati vjedno s krví Petroniovou a spojovati se s ní.

Ale on dal znamení sbormistru a opět se ozvaly kytary a hlasy. Napřed byl zpíván „Harmodios“, pak zazněla píseň Anakreontova, ve které si básník stěžuje, že našel jednou za dveřmi zkřehlé a rozplakané dítě Afroditino; vzal je k sobě, zahřál, osušil křidélka a to dítě nevděčně probodlo mu srdce svým šípem, a od té chvíle jej opustil klid…

Oni pak, opřeni o sebe, krásni jako dvě božstva, poslouchali, usmívajíce se a blednouce. Petronius po dopěné písni poručil, aby víno a jídla byla dále roznášena, potom začal rozmlouvati s besedníky, sedícími poblíž, o nepatrných, ale milých věcech, o jakých se obyčejně hovořívalo při hostinách. Konečně přivolal Řeka, aby mu na chvíli zavázal žíly, poněvadž řekl, že jej přemáhá spánek a že by se ještě rád svěřil „Hypnu“[^523], nežli jej Thanatos uspí navždy.

A vskutku, usnul. Když se probudil, dívčina hlava ležela již na jeho prsou, podobajíc se bílému květu. Tehdy ji položil na podušku, aby se ještě jednou na ni podíval. Pak mu byly opět uvolněny žíly.

Zpěváci na jeho pokyn zapěli novou píseň Anakreontovu a kytary je tiše doprovázely tak, aby nepřehlušily slov. Petronius bledl stále více, a když poslední zvuky dozněly, obrátil se ještě jednou k besedníkům a řekl:

„Přátelé, přiznejte, že spolu s námi hyne…“

Leč nemohl domluviti; jeho ruka objala posledním pohybem Eunike, načež mu hlava sklesla na podušku – a zemřel.

Nicméně besedníci, hledíce na ta dvě bílá těla, podobající se rozkošným sochám, dobře pochopili, že s nimi hyne to, co ještě jediné zůstalo jejich světu, to jest jeho poesie a krása.

[^521]: Bujné zakončení starořímské hostiny při víně, tanci a různých produkcích.

[^522]: Starořecký válečný tanec, předváděný dvěma řadami ozbrojených mladíků za jejich zpěvu.

[^523]: Bůh spánku.
