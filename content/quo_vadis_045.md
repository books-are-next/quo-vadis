---
title: XLI
---

Nero hrál a zpíval hymnus k poctě „Vládkyně Kypru“, k němuž sám složil báseň i hudbu. Byl toho dne při hlase a cítil, že jeho hudba opravdu přítomné strhuje, a to vědomí dodalo tolik síly zvukům, jež vydával ze sebe, a tak rozvířilo jeho vlastní duši, že se zdálo, že je nadšen. Nakonec sám zbledl upřímným pohnutím. Zajisté také po prvé v životě nechtěl slyšeti pochval ze strany přítomných. Seděl chvíli, maje ruce opřeny o kytaru a hlavu maje svěšenu, načež pojednou vstal a řekl:

„Jsem unaven a potřebuji vzduchu. Zatím nalaďte kytary!“

To praviv, ovinul si kolem krku hedvábný šátek.

„Vy pojďte za mnou!“ řekl, obraceje se k Petroniovi a Vinitiovi, kteří seděli v koutě sálu. „Ty, Vinitie, podej mi ruku, protože nemám sil, Petronius pak mi bude mluviti o hudbě.“

Pak vyšli pohromadě na palácovou terasu, vykládanou úbělem a posypanou šafránem.

„Zde se dýše volněji,“ řekl Nero. „Mám rozechvěnou a smutnou duši, ač vidím, že s tím, co jsem vám zazpíval na zkoušku, mohu vystoupiti veřejně a že bude to triumf, jakého nedosáhl ještě nikdy žádný Říman.“

„Můžeš vystoupiti zde, v Římě, i v Achai. Obdivoval jsem se ti z plna srdce i duše, božský!“ odpověděl Petronius.

„Vím. Jsi příliš pohodlný, aby ses nutil do pochval. A jsi upřímný jako Tullius Senetio, ale znáš se v tom lépe. Pověz mi, co soudíš o hudbě!“

„Když naslouchám poesii, když se dívám na kvadrigu, kterou řídíš v cirku, na krásnou sochu, na krásný chrám nebo obraz, cítím, že úplně vnímám to, co vidím, a že v mém nadšení jest obsaženo vše, čeho ty věci mohou poskytnouti. Ale když naslouchám hudbě, obzvláště tvé, otvírají se přede mnou stále nové krásy a rozkoše. Spěji za nimi, zachycuji je, ale nežli je přijmu do sebe, připlývají opět nové a nové, zrovna jako mořské vlny, které přicházejí z nekonečna. Nuže, řeknu ti, že hudba jest jako moře. Stojíme na jednom břehu a vidíme daleko, ale druhého břehu dohlédnouti nemůžeme.“

„Ach, jaký jsi ty hluboký znalec!“ řekl Nero.

A chodili chvíli mlčky, jen šafrán jim tiše šustil pod nohama.

„Vyslovil jsi moji myšlenku,“ řekl Nero, „a proto tvrdím pokaždé, že v celém Římě ty jediný dovedeš mne chápati. Tak jest! Totéž soudím o hudbě i já. Když hraji a zpívám, vidím věci, o nichž jsem nevěděl, že jsou vůbec v mé říši nebo na světě. Hle, jsem Caesar, svět patří mně, mohu všecko! A přece jen hudba mi odhaluje nová království, nové hory a moře i nové rozkoše, jichž jsem dosud neznal. Nejčastěji nedovedu jich pojmenovati ani duchem pochopiti – pouze je cítím. Cítím bohy, vidím Olymp. Jakýsi nadpozemský vítr na mne vane; postřehuji jako v mlze jakési neobsáhlé, ale klidné a tak jasné velkoleposti, jako je východ slunce… Celý Sferos hraje kolem mne a řeknu ti (tu se hlas Neronův zatřásl opravdovým údivem), že já, Caesar a bůh, cítím se tehdy nepatrným jako prášek. Dáš-li tomu víru?“

„Ano. Pouze velicí umělci mohou se cítiti nepatrnými proti umění…“

„Dnes je noc upřímnosti, nuže, otvírám před tebou duši jako před přítelem a řeknu ti více…! Máš za to, že jsem slep nebo zbaven rozumu? Domníváš se, že nevím, že v Římě jsou na zdech psány potupné výroky o mně, že jsem nazýván vrahem matčiným i ženiným – že jsem pokládán za netvora a ukrutníka proto, že Tigellinus vymohl na mně několik rozsudků smrti proti mým nepřátelům? Ano, drahý, jsem pokládán za netvora a já o tom vím…! Namluvili toho o mé ukrutnosti do té míry, že sám si někdy dávám otázku, nejsem-li ukrutník… Ale oni nechápou, že skutky člověka mohou býti někdy kruté, člověk však že nemusí být ukrutník. Ach, nikdo neuvěří a snad ani ty, drahý, neuvěříš, že chvílemi, když hudba zkolébává moji duši, cítím v sobě, že jsem tak dobrý jako dítě v kolébce! Přísahám ti při hvězdách, které září nad námi, že mluvím ryzí pravdu: lidé nevědí, co dobrého leží v tom srdci a jaké já sám postřehuji v něm poklady, jakmile hudba otevře jim dveře!“

Petronius, jenž neměl nejmenší pochybnosti o tom, že Nero mluví v té chvíli upřímně a že hudba může opravdu vyvolávati na světlo různé ušlechtilejší sklony jeho duše, zavalené horami sobectví, prostopášnosti a zločinu, řekl:

„Tebe je nutno znáti tak zblízka, jako já tě znám. Řím nikdy tě nedovedl oceniti.“

Caesar se opřel silněji o rámě Vinitiovo, jako by se prohnul pod tíhou nespravedlnosti, a odpověděl: „Tigellinus mi řekl, že si v senátě šeptají druh druhu do uší, že Diodoros a Terpnos hrají na kytaru lépe nežli já. Odpírají mně tedy i to! Ale ty, který vždy mluvíš pravdu, rci mi upřímně: hrají ti dva lépe nežli já nebo stejně dobře jako já?“

„Ani zdání! Ty máš jemnější dotyk a přitom více síly. V tobě je znáti umělce, v nich – obratné řemeslníky. Zajisté, kdo napřed slyší jejich hudbu, lépe pochopí, čím jsi ty.“

„Když je tomu tak, ať si tedy žijí! Nebudou nikdy ani tušiti, jakou jsi jim v tomto okamžiku prokázal službu. Ostatně, kdybych je odsoudil, musil bych vzíti jiné místo nich.“

„A lidé by ke všemu ještě řekli, že z lásky k hudbě ničíš ve státě hudbu. Nikdy neubíjej umění pro umění, božský!“

„Jaký jsi ty jiný proti Tigellinovi!“ odpověděl Nero. „Ale podívej se, jsem vlastně umělec ve všem, a protože hudba otvírá přede mnou dálavy, jejichž existence jsem ani netušil, říše, jimiž nevládnu, rozkoš a štěstí, jichž jsem nepoznal, nemohu žíti životem obyčejným. Hudba mi říká, že neobyčejnost existuje, a proto ji hledám veškerou silou moci, kterou mi bohové vložili do rukou. Někdy se mi zdává, že mám-li se dostati do těch olympských světů, musím vykonati cosi takového, čeho žádný člověk dosud nikdy neprovedl, musím vyniknouti nad lidské pokolení ať v dobru, či zlu. Vím taktéž, že lidé mne obviňují, že jsem ztřeštěnec. Ale já netřeštím, já jen hledám, a třeštím-li, tedy jen z nudy a netrpělivosti, že nalézti nemohu. Hledám! Rozumíš mi! A proto chci býti větší nežli člověk, jelikož jen tímto způsobem mohu býti největší jako umělec.“

Tu snížil hlas, aby ho Vinitius nemohl slyšeti, a přiblíživ ústa k uchu Petroniovu, začal šeptati:

„Víš-li pak, že hlavně proto jsem odsoudil k smrti matku i ženu? U bran neznámého světa chtěl jsem přinésti největší oběť, jakou člověk přinésti mohl. Domníval jsem se, že se pak něco stane a že se otevrou nějaké dveře, za nimiž spatřím cosi neznámého. Ať by to bylo již bývalo čarokrásnější nebo strašlivější nad lidské představy, jen kdyby to bylo bývalo neobyčejné a veliké…! Ale ta oběť patrně nestačila. Aby se otevřely empirické dveře, je dle všeho třeba větší oběti. Staniž se tedy, jak tomu chce Osud!“

„Co hodláš učiniti?“

„Uvidíš, uvidíš dříve, nežli si myslíš! Zatím věz, že jsou dva Neronové; jeden takový, jakým jej znají lidé, druhý pak umělec, jejž znáš jen ty jediný a který, zabíjí-li jako smrt nebo třeští jako Bakchus, tedy právě proto, že jej dusí mělkost a nicota obyčejného života a rád by je vymýtil, byť i nastala nutnost použíti ohně nebo železa… Ó, jaký bude ten svět mělký, až nebude mne…! Nikdo ani netuší ještě, ani ty, drahý, jaký jsem já umělec! Ale právě proto trpím a pravím ti upřímně, že někdy mívám duši tak smutnou jako ty cypřiše, které se tam před námi černají. Je těžko člověku nésti na sobě břímě nejvyšší moci a přitom i největšího nadání…“

„Mám s tebou soucit, Caesare, z plna srdce a se mnou země i moře, nepočítaje Vinitia, který tě v duši zbožňuje.“

„Byl mi také vždy milý,“ pravil Nero, „ač slouží Marsovi, a ne musám.“

„Především slouží Afroditě,“ odvětil Petronius.

A náhle se rozhodl, že vyřídí jednou ranou záležitost synovcovu a zároveň odstraní všeliké nebezpečí, jaké mu mohlo hroziti.

„Je zamilován jako Troilos[^412] do Kressidy[^413],“ řekl. „Dovol mu, pane, aby odjel do Říma, sice mi uschne. Víš-li pak, že ta lygijská žena rukojmí, kterou jsi mu daroval, byla opět nalezena a Vinitius, odjížděje do Antia, svěřil ji péči jakéhosi Lina? Nezmínil jsem se ti o tom, protože jsi skládal svůj hymnus a to je důležitější nežli všecko. Vinitius chtěl z ní míti milenku, ale když se ukázala cudnou jako Lukrecie, zamiloval se do její cudnosti a teď touží po tom, aby se s dívkou oženil. Je to dcera královská, a proto nebude mu to k úhoně, ale on je jako pravý voják: vzdychá, schne, běduje, ale čeká na svolení svého imperátora.“

„Imperátor nevybírá vojákům manželek. K čemu potřebuje mého dovolení?“

„Řekl jsem ti, pane, že tě zbožňuje.“

„Tím spíše může býti jist souhlasu. Je to hezká dívka, ale příliš úzká v kyčlích. Augusta Poppaea stěžovala si přede mnou na ni, že uhranula naše dítě v zahradách Palatina…“

„Ale řekl jsem Tigellinovi, že božstva nepodléhají svým kouzlům. Pamatuješ se, božský, jak byl zmaten a jak sám křičel: _Habet!_“

„Pamatuji.“

Tu se obrátil k Vinitiovi:

„Miluješ ji tak, jak to říká Petronius?“

„Miluji, pane!“ odpověděl Vinitius.

„Nuže, poroučím ti, abys hned zítra odjel do Říma, pojal ji za choť a neukazoval se mi již na očích bez snubního prstenu!“

„Díky tobě, pane, z té duše i srdce!“

„Ó, jak milo jest obšťastňovati lidi!“ řekl Caesar. „Přál bych si, abych po celý život nedělal nic jiného.“

„Prokaž nám ještě jednu milost, božský!“ řekl Petronius. „Projev tuto svoji vůli před Augustou! Vinitius by se nikdy neodvážil učiniti svou chotí bytost, k níž Augusta chová nechuť. Ale ty, pane, rozptýlíš jediným slovem její předsudky, oznámíš-li sám, že jsi tak rozkázal.“

„Dobrá,“ řekl Caesar. „Tobě a Vinitiovi nedovedl bych ničeho odepříti.“

A vrátil se do letohrádku, oni pak odešli společně s ním, plni radosti v srdcích nad vítězstvím, Vinitius musil se ovládati, aby se nevrhl Petroniovi kolem krku, neboť nyní se zdálo, že všeliké nebezpečí i překážky jsou odstraněny.

V atriu letohrádku zaměstnávali Augustu Nerva a Tullius Senetio rozmluvou, kdežto Terpnos a Diodoros ladili kytary. Nero vstoupiv, usedl na křeslo, vykládané želvovinou, a zašeptav cosi do ucha služebníkovi, řeckému jinochovi, čekal.

Jinoch se záhy vrátil se zlatou skřínkou. Nero ji otevřel, a vyňav náhrdelník z velikých opálů, pravil:

„Zde jsou šperky, důstojné dnešního večera!“

„Jitřenka na nich hraje měňavými barvami!“ odpověděla Poppaea, jsouc toho přesvědčení, že náhrdelník jest určen jí.

Caesar chvíli brzy pozvedal, brzy nížil na rukou růžové kameny, až konečně řekl:

„Vinitie, odevzdáš ode mne tento náhrdelník darem mladé královně lygijské, kterou po mém rozkazu pojmeš za choť!“

Poppaein zrak, plný hněvu a náhlého údivu, začal těkati z Caesara na Vinitia, nakonec pak utkvěl na Petroniovi.

Ale ten, nakláněje se nenuceně přes opěradlo křesla, přejížděl rukou po krku harfy, jako by si chtěl důkladně zapamatovati jeho tvar.

Zatím Vinitius, vzdav díky za dar, přistoupil k Petroniovi a řekl:

„Čím se ti odvděčím za to, co jsi pro mne dnes učinil?“

„Obětuj Euterpé[^414] párek labutí,“ odpověděl Petronius, „písní oslav Caesara a vysměj se věštbám! Doufám, že od této chvíle nebude řev lvů rušiti spánek ani tobě, ani tvé lygijské lilii.“

„Nikoli,“ řekl Vinitius, „nyní jsem již úplně kliden.“

„Kéž je k vám Štěstěna vlídnou! Ale teď měj pozor, Caesar opět béře formingu! Zataj dech, poslouchej a roň slzy!“

Caesar opravdu vzal formingu do ruky a zvedl oči. V sále ustal hovor a lidé seděli nehnutě, jako by zkameněli. Pouze Terpnos a Diodoros, kteří měli Caesara doprovázeti, dívali se, otáčejíce hlavy brzy na sebe, brzy na jeho ústa, čekajíce na první tóny písně.

Vtom se v předsíňce strhl povyk a ruch a za chvíli se ze závěsu vynořil napřed císařský osvobozenec Faon a hned za ním konsul Lecanius.

Nero svraštil obočí.

„Odpusť, božský imperátore,“ řekl udýchaným hlasem Faon, „v Římě vypukl požár! Většina města je v plamenech!…“

Na tu zprávu všichni rychle vstali ze svých míst, Nero odložil formingu a řekl:

„Bohové…! Spatřím hořící město a dokončím báseň o Troji!“

Pak se obrátil ke konsulovi:

„Budu ještě s to, abych viděl požár, vyjedu-li odtud ihned?“

„Pane,“ odpověděl konsul, bledý jako stěna. „Nad městem je jediné moře plamenů, kouřem se dusí obyvatelé a lidé padají do mdlob nebo se v návalu pomatenosti vrhají do ohně…! Po Římu je veta, pane!“

Nastala chvíle ticha, které přerušil Vinitiův výkřik:

_„Vae misero mihi…!_[^415]_“_

A mladý člověk, odhodiv tógu, vyběhl z paláce v pouhé tunice.

Nero pak zvedl ruce k nebi a zvolal:

„Běda tobě, svaté město Priamovo…!“

[^412]: Nejmladší syn trojského krále Priama.

[^413]: Dcera trojského kněze Kalchasa.

[^414]: Múza hudby.

[^415]: Běda mně ubohému!
